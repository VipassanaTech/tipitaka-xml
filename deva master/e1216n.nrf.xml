<?xml version="1.0" encoding="UTF-16"?>
<?xml-stylesheet type="text/xsl" href="tipitaka-deva.xsl"?>
<TEI.2>
<teiHeader></teiHeader>
<text>
<front></front>
<body>

<p rend="centre">॥ नमो तस्स भगवतो अरहतो सम्मासम्बुद्धस्स॥  </p>

<p rend="bodytext"></p>

<p rend="bodytext"></p>
<p rend="chapter"><hi rend="bold">२०. सन्धिकप्प</hi></p>

<p rend="bodytext"></p>
<p rend="bodytext">इतो परं उद्देसानुक्कमेन सलक्खणो सन्धि-नामादि-भेदो भविस्सति। एत्थ च लक्खणन्ति सुत्तं वुच्चति, सुत्तस्स हि अनेकानि नामानि – सुत्तं लक्खणं वचनं योगो आरम्भो सत्थं वाक्यं यतनन्ति।</p>
<p rend="gatha1">ये सन्धि-नामादिपभेददक्खा</p>
<p rend="gatha1">हुत्वा विसिट्ठे पिटकत्तयस्मिं</p>
<p rend="gatha1">कुब्बन्ति योगं परमानुभवा,</p>
<p rend="gatha1">विन्दन्ति कामं विविधत्थसारं॥ १ ॥</p>
<p rend="gatha1">ये तप्पभेदम्हि अकोविदा, ते</p>
<p rend="gatha1">योगं करोन्ता पि सदा महन्तं</p>
<p rend="gatha1">सम्मूळ्हभावेन पदेसु कामं</p>
<p rend="gatha1">सारं न विन्दुं पिटकत्तयस्मिं॥ २ ॥</p>
<p rend="gatha1">तस्मा अहं सोतुहितत्थमादो</p>
<p rend="gatha1">सन्धिप्पभेदं व पकासयिस्सं</p>
<p rend="gatha1">सञ्ञाविधानादिविचित्रनीतिं</p>
<p rend="gatha1">धम्मानुरूपं कतसाधुनीतिं॥ ३ ॥</p>

<p rend="bodytext"></p>
<p rend="bodytext">तत्थ यस्मा सन्धिकिच्चं नाम, लोणधूपनं विय सब्बव्यञ्जनेसु सब्बकम्मिकअमच्चो विय च सब्बराजकिच्चेसु, सब्बत्थ इच्छितब्बं होति, तस्मा सन्धि-नाम-कारक-समासादिप्पभेदेसु सन्धिप्पभेदं व पठमं पकासयिस्सामि। एवं तं पकासेन्तो चहं पठमतरं वण्णत्तं उपगतस्स सद्दस्स उप्पत्तिं येव सञ्ञाविधानादीहि सद्धिं पकासेस्सामि –</p>
<p rend="bodytext">आकसानिलप्पभेदो देहनिस्सितो चित्तजसद्दो येव वण्णत्तं उपगतो सद्दो। एवंभूतो च एस न सकलकाये उप्पज्जति, कोचि हि सद्दो उरसि, कोचि कण्ठे, कोचि सिरसीति तीसु ठानेसु उप्पज्जति; विसेसतो पन भगवतो सद्दो कप्पसतसहस्साधिकानि चत्तारि असङ्खेय्यानि पूरितदानसीलादिपारमिपुञ्ञेन परिसोधितवत्थुत्ता नाभितो पट्ठाय समुट्ठहन्तो महाब्रह्मुनो सरो विय पित्तसेम्हादीहि अपलिबुद्धो विसुद्धो अट्ठङ्गसमन्नागतो हुत्वा समुट्ठाति। एवं तीसु ठानेसु उप्पन्नो सो चित्तजसद्दो कण्ठ-तालु-मुद्ध-दन्त-ओट्ठसङ्खातानि पञ्च ठानानि घट्टेत्वा वण्णत्तं उपगच्छति। ‘इदं वक्खामी’ति हि वितक्कयतो विचारयतो तेसु तेसु ठानेसु उप्पन्नाय चित्तजपथवीधातुया उपादिण्णकपथवीधातुघट्टनेन सद्दो जायति –  एवं सो सद्दो द्विन्नं धातूनं घट्टनवसेन पञ्च ठानानि घट्टेत्वा वण्णत्तं पापुणातीति वेदितब्बं।</p>
<p rend="bodytext">इमस्मिं सद्दनीतिप्पकरणे सुत्तानि सवुत्तिकानि च अवुत्तिकानि च कत्वा वदाम –</p>

<p rend="bodytext"></p>
<p rend="bodytext" n="1"><hi rend="paranum">१</hi><hi rend="dot">.</hi> <hi rend="bold">अप्पभुत’एकतालिस सद्दा वण्णा।</hi></p>
<p rend="bodytext">भगवतो पावचने अकारप्पभुती एकचत्तालिस सद्दा वण्णा नाम भवन्ति, सेय्यथीदं –  अ  आ इ  ई  उ  ऊ  ए  ओ; क  ख  ग  घ  ङ,  च  छ  ज  झ  ञ,  ट  ठ  ड  ढ  ण,  त  थ  द  ध  न, प  फ  ब  भ  म, य  र  ल  व,  स  ह  ळ  अं। वण्णीयति कथीयति अत्थो एतेही ति वण्णा। वण्णसञ्ञाय किं पयोजनं –  “हो धस्स वण्णसन्धिम्हि” इच्चादिसु असम्मोहो किच्चसिद्धि च।</p>

<p rend="bodytext"></p>
<p rend="bodytext" n="2"><hi rend="paranum">२</hi><hi rend="dot">.</hi> <hi rend="bold">अक्खरा च ते।</hi></p>
<p rend="bodytext">ते अकारप्पभुति एकचत्तालीस सद्दा अक्खरा च नाम भवन्ति। अक्खरा ति केनट्ठेन अक्खरा –  अक्खयट्ठेन अक्खरट्ठेन च; यं हि खयं गच्छति परिहायति, तं खयन्ति वुच्चति; यं पन खरं होति थद्धं, तं खरन्ति वुच्चति, – इमे पन वण्णा सङ्खार-विकार-लक्खण-निब्बान-पञ्ञत्तिसङ्खातेसु पञ्चसु ञेय्यपथेसु वत्तमाना पि नेव खयं गच्छन्ति न परिहायन्ति उपरूपरि दिस्सन्ति, अतिसुखुमगम्भीरसङ्केतेसु परिवत्तमाना पि खरत्तं थद्धभावं न गच्छन्ति अतिविय मुदू हुत्वा अत्थवसेन न खरन्ति, तस्मा अक्खरा ति वुच्चन्ति। अयं पन एत्थ साधिप्पायो विग्गहो –  न क्खरन्तीति अक्खरा, पमाणतो एकचत्तालिसमत्ता येव हुत्वा अनन्तं अभिधेय्यं पि पत्वा न खीयन्तीति अत्थो ति। अक्खर-सञ्ञाय किं पयोजनं –  "अक्खरतो कारो; अक्खरानं सन्निपातं जञ्ञा पुब्बापरानि चा"ति आदिसु असम्मोहो किच्चसिद्धि च। इतो परं सङ्खेपरुचित्ता न सरसञ्ञादिसु पयोजनं कथेस्साम।</p>

<p rend="bodytext"></p>
<p rend="bodytext" n="3"><hi rend="paranum">३</hi><hi rend="dot">.</hi> <hi rend="bold">तत्थ अट्ठदो सरा।</hi></p>
<p rend="bodytext">तत्थ अक्खरेसु अकारप्पभुतिसु आदो अट्ठ अक्खरा सरा नाम भवन्ति, सेय्यथीदं –  अ  आ  इ  ई  उ  ऊ  ए ओ। सरन्ति सुय्यमानतं गच्छन्तीति सरा, अत्तसंसट्ठानि वा व्यञ्जनानि सारेन्ति सुय्यमानतं गमेन्तीति पि सरा; नेरुत्तिका पन वदन्ति –  “सयं राजन्तीति स-रा” ति।</p>

<p rend="bodytext"></p>
<p rend="bodytext" n="4"><hi rend="paranum">४</hi><hi rend="dot">.</hi> <hi rend="bold">एकमत्ता आदि-ततिय-पञ्चमा रस्सा।</hi></p>
<p rend="bodytext">तत्थ सरेसु आदि-ततिय-पञ्चमा एकमत्ता सरा रस्सा नाम भवन्ति, सेय्यथीदं –  अ  इ  उ। मत्तासद्दो चेत्थ नि(म्)मिसनुम्मिसनसङ्खातं परित्तकालं वदति, याव हि कल्लसरीरो एकवारं नि(म्)मिसनं करोति, एत्तकं एकमत्तानं रस्सानं पमाणं। रस्सेन कालेन वत्तब्बत्ता रस्सा।</p>

<p rend="bodytext"></p>
<p rend="bodytext" n="5"><hi rend="paranum">५</hi><hi rend="dot">.</hi> <hi rend="bold">अञ्ञे द्विमत्ता दीघा।</hi></p>
<p rend="bodytext">तत्थ सरेसु रस्सेहि अञ्ञे द्विमत्ता सरा दीघा नाम भवन्ति, सेय्यथीदं –  आ  ई  ऊ  ए  ओ। दीघेन कालेन वत्तब्बत्ता दीघा, वुत्तञ्हेतं विनयट्ठकथायं –  “दीघन्ति दीघेन कालेन वत्तब्बो आकारादि, रस्सन्ति ततो उपड्ढकालेन वत्तब्बो अकारादी”ति; अक्खरानं हि सण्ठानाभावतो सण्ठानवसेन दीघ-रस्सता नूपलब्भति, उच्चारणकालवसेन पन लब्भति।</p>

<p rend="bodytext"></p>
<p rend="bodytext" n="6"><hi rend="paranum">६</hi><hi rend="dot">.</hi> <hi rend="bold">सेसा अड्ढमत्ता व्यञ्जना।</hi></p>
<p rend="bodytext">सरतो सेसा रस्ससरतो अड्ढमत्ता ककारादयो सब्बे अक्खरा व्यञ्जना नाम भवन्ति, सेय्यथीदं –  क  ख  ग  घ  ङ, च  छ  ज झ  ञ, ट  ठ  ड  ढ  ण, त  थ  द  ध  न,  प फ  ब  भ   म,  य  र  ल  व,  स  ह ळ अं।  ककारादिसु अकारो उच्चारणत्थो। धी भू गो ति आदिसु सरं निस्साय, बुद्धो भगवा ति आदिसु पन ससरं वण्णसमुदायं निस्साय अत्थं व्यञ्जयन्ति पाकटं करोन्तीति व्यञ्जना; सद्धम्मनेरुत्तिका पन “सरं जनेन्तीति व्यञ्जनानी”ति वदन्ति, “सरे अनुगच्छन्तीति व्यञ्जनानी”ति वेदविदू।</p>

<p rend="bodytext"></p>
<p rend="bodytext" n="7"><hi rend="paranum">७</hi><hi rend="dot">.</hi> <hi rend="bold">कादि मन्ता वग्गा।</hi></p>
<p rend="bodytext">तेसं खो व्यञ्जनानं ककारादयो मकारन्ता वग्गा नाम भवन्ति, सेय्यथीदं –  क  ख  ग  घ  ङ, च  छ  ज  झ  ञ, ट  ठ  ड  ढ  ण, त  थ  द  ध  न,  प फ  ब  भ   म।  तत्थ पठमो कवग्गो, दुतियो चवग्गो, ततियो टवग्गो, चतुत्थो तवग्गो, पञ्चमो पवग्गो ति पञ्चविधा वग्गा। वग्गन्ति पञ्च-पञ्चविभागेन गच्छन्ति पवत्तन्ती (ति वग्गा), वग्गीयन्ति वा 'पञ्च-पञ्चविभागेन इमे ठिता’ति गमीयन्ति ञायन्तीति वग्गा; अपि च समूहत्थो वग्गसद्दो, एवं समूहट्ठेनपि वग्गा।</p>

<p rend="bodytext"></p>
<p rend="bodytext" n="8"><hi rend="paranum">८</hi><hi rend="dot">.</hi> <hi rend="bold">अं इं उं इति यं सरतो परं सुय्यति, तं निग्गहीतं।</hi></p>
<p rend="bodytext">यं सद्दरूपं अं  इं  उं  इति सरतो परं हुत्वा सुय्यति, तं निग्गहीतं नाम भवति, सेय्यथीदं –   “अहं केवट्टगामस्मिं अहुं केवट्टदारको” इच्चादिसु रस्सत्तयतो परं बिन्दु निग्गहीतं नामाति दट्ठब्बं। तं पन सासनिकपयोगवसेन रस्ससरं निस्साय गय्हति उच्चारीयतीति निग्गहीतन्ति वुच्चति; करणानि वा निग्गहेत्वा अविवटेन मुखेन सानुनासिकं कत्वा ईरितन्ति निग्गहीतं, वुत्तं पि चेतं –  “निग्गहीतन्ति यं करणानि निग्गहेत्वा अविस्सज्जेत्वा अविवटेन मुखेन सानुनासिकं कत्वा वत्तब्ब”न्ति। एत्थ च “निग्गहीत”न्ति सासने वोहरो, सद्दसत्थे पन तं “अनुस्वारो”ति वदन्ति।</p>

<p rend="bodytext"></p>
<p rend="bodytext" n="8"><hi rend="paranum">८</hi><hi rend="dot">.</hi> <hi rend="bold">अ आ अवण्णो  इ  ई   इवण्णो   उ  ऊ  उवण्णो, ते एव युगळा सवण्णा, एकार-ओकारा असवण्णा।</hi></p>
<p rend="bodytext">सवण्णा सरूपा; अवण्णादीनं सेसा छ छ असरूपा, एकारस्स सत्त तथ’ ओकारस्स। एत्थ च एकार-ओकारा अत्तना समानकरणानं अभावतो अस(मानक)वण्णा ति च अञ्ञेहि असमानसुतित्ता असरूपाति च नामं लभन्ति; अवण्णादयो पन युगळवसेन सवण्णा ति च अञ्ञे सरे उपनिधाय असरूपाति च नामं लभन्ति, समानकरणत्ता पन असवण्णाति नामं (न) लभन्ति। तत्थ सवण्णाति समानकरणा, समानक्खरुप्पत्तिट्ठाना ति वुत्तं होति; असवण्णा ति असमानकरणा, असमानक्खरुप्पत्तिट्ठाना ति वुत्तं होति; वण्णसद्दो च एत्थ करणवाचको दट्ठब्बो, तथा हि “वण्ण वण्णकिरिया-वित्थार-गुण-वचनेसू”ति धातु दिस्सति; करणन्ति च कण्ठादि अक्खरुप्पत्तिट्ठानं वुच्चति, तं हि करोन्ति उच्चारेन्ति एत्थ अक्खरानीति करणन्ति वुच्चति — इति समानकरणा सवण्णा, असमानकरणा असवण्णा। सरूपाति समानसुतिनो, असरूपति असमानसुतिनो। एत्थ च रूप-सद्देन सुति वुत्ता, सुतीति च सवणं वुच्चति, तञ्च सद्दस्सेव होति –  सुतो सद्दो अत्थं पकासेति, रूपसद्दो च पकासनत्थो, तथा हि “रूप रूपकिरियाय”न्ति धातु दिस्सति रूपयतीति रूप”न्ति निब्बचनञ्च, तस्मा पकासनत्थवाचकेन रूपसद्देन सुति वुत्ता - इति समानसुतिनो सरूपा, असमानसुतिनो असरूपाति सन्निट्ठानं।</p>

<p rend="bodytext"></p>
<p rend="bodytext" n="9"><hi rend="paranum">९</hi><hi rend="dot">.</hi> <hi rend="bold">दिघो गरु।</hi></p>
<p rend="bodytext">आ  ई  ऊ , भू   धी   मा।</p>

<p rend="bodytext"></p>
<p rend="bodytext" n="10"><hi rend="paranum">१०</hi><hi rend="dot">.</hi> <hi rend="bold">संयोगपरो च।</hi></p>
<p rend="bodytext">वत्वा, गन्ता, “यस्स न खमति”।</p>

<p rend="bodytext"></p>
<p rend="bodytext" n="11"><hi rend="paranum">११</hi><hi rend="dot">.</hi> <hi rend="bold">असरव्यञ्जनतो पुब्बरस्सो च।</hi></p>
<p rend="bodytext">“सुखं इसि; बुद्धं सरणं गच्छामि”। बुद्धं सरणं गच्छामि।</p>

<p rend="bodytext"></p>
<p rend="bodytext" n="12"><hi rend="paranum">१२</hi><hi rend="dot">.</hi> <hi rend="bold">रस्सो लहु।</hi></p>
<p rend="bodytext">अ   इ   उ,  पठति   वदतु।</p>

<p rend="bodytext"></p>
<p rend="bodytext" n="13"><hi rend="paranum">१३</hi><hi rend="dot">.</hi> <hi rend="bold">असंयोगपरो च।</hi></p>
<p rend="bodytext">यस्स न खमति।</p>

<p rend="bodytext"></p>
<p rend="bodytext" n="14"><hi rend="paranum">१४</hi><hi rend="dot">.</hi> <hi rend="bold">वग्गेसु पठम-ततियं सिथिलं।</hi></p>
<p rend="bodytext">क-च-ट-त-पा चेव ग-ज-ड-द-बा च।</p>

<p rend="bodytext"></p>
<p rend="bodytext" n="15"><hi rend="paranum">१५</hi><hi rend="dot">.</hi> <hi rend="bold">दुतिय-चतुत्थं धनितं।</hi></p>
<p rend="bodytext">ख-छ-ठ-थ-फा चेव घ-झ-ढ-ध-भा च।</p>

<p rend="bodytext"></p>
<p rend="bodytext" n="16"><hi rend="paranum">१६</hi><hi rend="dot">.</hi> <hi rend="bold">सिथिलं अफुट्ठं, धनितं फुट्ठं।</hi></p>
<p rend="bodytext">सद्दसत्थविदुनो वग्गानं फुट्ठत्तं य-र-ल-वानं ईसकम्फुट्ठत्तं वदन्ति, सासनिका पन वग्गानं येव फुट्ठत्तञ्च अफुट्ठत्तञ्च वदन्ति। एत्थ च सासनिकानं मतेन वग्गेसु यं अक्खरं सिथिलाकारेन ठानं फुसति, तं फुट्ठम्पि समानं सिथिलाकारेन फुट्ठत्ता अफुट्ठन्ति गहेतब्बं, एवञ्हि सति न कोचि तेसं विरोधो।</p>

<p rend="bodytext"></p>
<p rend="bodytext" n="17"><hi rend="paranum">१७</hi><hi rend="dot">.</hi> <hi rend="bold">पठम-दुतियानि सो च अघोसा।</hi></p>
<p rend="bodytext">क  ख,  च  छ,  ट  ठ,  त  थ,  प  फ,  स।</p>

<p rend="bodytext"></p>
<p rend="bodytext" n="18"><hi rend="paranum">१८</hi><hi rend="dot">.</hi> <hi rend="bold">ततिय-चतुत्थ-पञ्चमा य-र-ल-व-ह-ळा घोसवन्तो।</hi></p>
<p rend="bodytext">ग  घ  ङ,  ज  झ  ञ,  ड  ढ  ण,  द  ध  न,  ब  भ  म,  य  र  ल  व  ह  ळ।  सद्दसत्थविदुनो निग्गहीतसङ्खातस्स अनुस्वारस्सा पि घोसवन्तत्तं इच्छन्ति, सासनिका पन तस्स घोसाघोसविनिम्मुत्तत्तं येव इच्छन्ति।</p>

<p rend="bodytext"></p>
<p rend="bodytext" n="19"><hi rend="paranum">१९</hi><hi rend="dot">.</hi> <hi rend="bold">परपदेन सम्बन्धित्वा वुत्तं सम्बद्धं।</hi></p>
<p rend="bodytext">अनाथपिण्डिकस्सारामे; “नारह’तायस्मा अम्बट्ठो”।</p>

<p rend="bodytext"></p>
<p rend="bodytext" n="20"><hi rend="paranum">२०</hi><hi rend="dot">.</hi> <hi rend="bold">पदच्छेदं कत्वा वुत्तं ववत्थितं।</hi></p>
<p rend="bodytext">अनाथपिण्डिकस्स आरामे; “न अरहति आयस्मा अम्बट्ठो”।</p>

<p rend="bodytext"></p>
<p rend="bodytext" n="21"><hi rend="paranum">२१</hi><hi rend="dot">.</hi> <hi rend="bold">करणानि अनिग्गहेत्वा विवटेन मुखेन वत्तब्बं विमुत्तं।</hi></p>
<p rend="bodytext">“धम्मट्ठितता धम्मनियामता; कुसला धम्मा”</p>

<p rend="bodytext"></p>
<p rend="centre">- इति मूलसञ्ञाविधानं निट्ठितं।</p>

<p rend="bodytext"></p>

<p rend="bodytext"></p>
<p rend="subhead">सिक्खाविधानं</p>
<p rend="bodytext">अथ सिक्खाविधानं भवति –</p>

<p rend="bodytext"></p>
<p rend="bodytext" n="22"><hi rend="paranum">२२</hi><hi rend="dot">.</hi> <hi rend="bold">“क्वचि संयोगपुब्बा एकार-ओकारा रस्सा व वत्तब्बा।</hi></p>
<p rend="bodytext">एत्थ ‘सेय्यो, ओट्ठो, सोत्थि’। क्वचीति किं –  “मञ्चे त्वं निखणं वने; पुत्तो त्याहं महाराज”।</p>

<p rend="bodytext"></p>
<p rend="bodytext">कत्थचि करणं ठानन्ति वुच्चति, इध पन ठानकरणानं विसेसो दट्ठब्बो –</p>

<p rend="bodytext"></p>
<p rend="bodytext" n="23"><hi rend="paranum">२३</hi><hi rend="dot">.</hi> <hi rend="bold">ठान-करण-पयतनेहि वण्णानं उप्पत्ति।</hi></p>
<p rend="bodytext">ठानं कण्ठादीनि पञ्च, निग्गहीत–ङ-ञ-ण-न-मानं वा ठानभूताय नासिकाय सद्धिं छ, वग्गन्त-य-र-ल-व-ळेहि युत्तहकारस्स ठानभूतेन उरेन सद्धिं सत्त। करणं जिव्हामज्झादि। पयतनं संवुतादिकरणविसेसो — अवण्ण-कवग्ग-हकारा कण्ठजा, इवण्ण-चवग्ग-यकारा तालुजा, उवण्ण-पवग्गा ओट्ठजा, टवग्ग-र-ळकारा मुद्धजा, तवग्ग-ल-सकारा दन्तजा, एकारो कण्ठतालुजो, ओकारो कण्ठोट्ठजो, वकारो दन्तोट्ठजो, निग्गहीतं नासिकट्ठानजं, वग्गन्ता सकट्ठाननासिकट्ठानजा, य-र-ल-व-ळ-पन्चमेहि युत्तो हकारो उरसिजो, केवलो कण्ठजो व, सासनिकप्पयोगतो पन ङकारवज्जितो –</p>
<p rend="gatha1">ञ-ण-न-मेहि संयुत्तो तथा य-ल-व-ळेहि हो</p>
<p rend="gatha1">सासने ओरसो ञेय्यो, कण्ठजो येव केवलो॥ ४ ॥</p>
<p rend="gatha1">तञ्हि तण्हा न्हुसासुम्ह मुय्हते वुल्हते तथा</p>
<p rend="gatha1">अव्हितो रूळ्हि इच्चेते पयोगा होन्ति सासने॥ ५ ॥</p>

<p rend="bodytext"></p>
<p rend="bodytext">जिव्हामज्झं तालुजानं कारणं, जिव्होपग्गं मुद्धजानं, जिव्हग्गं दन्तजानं; सेसा सकट्ठानकरणा। संवुतत्तं अकारस्स, विवटत्तं आकारादीनं सकार-हकारानञ्च।</p>

<p rend="bodytext"></p>
<p rend="bodytext">-- सरा निस्सया, व्यञ्जना निस्सिता –  पञ्चट्ठानक्कम-निस्सयादितो अक्खरक्कमो। एत्थे’तं वदामि –</p>
<p rend="gatha1">पञ्चन्नं खलु ठानानं पटिपाटिवसेन च</p>
<p rend="gatha1">निस्सयादिप्पभेदेहि पवुत्तो अक्खरक्कमो॥ ६ ॥</p>

<p rend="bodytext"></p>
<p rend="centre">- इति सिक्खाविधानं निट्ठितं।</p>

<p rend="bodytext"></p>

<p rend="bodytext"></p>
<p rend="subhead">उपकरणसञ्ञाविधानं</p>

<p rend="bodytext"></p>
<p rend="bodytext">अथ उपकरणसञ्ञाविधानं भवति –</p>

<p rend="bodytext"></p>
<p rend="bodytext" n="24"><hi rend="paranum">२४</hi><hi rend="dot">.</hi> <hi rend="bold">पुब्ब-परादीनि सन्धिकिरियोपकरणानि।</hi></p>
<p rend="bodytext">पुब्बं परं लोपो आगमो संयोगो वियोगो परनयनं विपरियायो विकारो विपरीतो च। पठमुच्चारितं पुब्बं, पच्छा उच्चारितं परं; सतो विनासो लोपो यस्स अत्थो युज्जति सद्दो च न पयुज्जति सो पि लोपो, अञ्ञतो वण्णगमनं आगमो; सरानन्तरिकानं द्विन्नं तिण्णं वा व्यञ्जनानं एकत्र सङ्गति संयोगो, सरतो विनिब्भोगो वियोगो; सरेन व्यञ्जनेन वा एकीकरणं परनयनं, वण्णानं हेट्ठुपरियता विपरियायो, वण्णन्तरता एकतो संयोगता च विकारो, व्यञ्जनानं सर-अञ्ञव्यञ्जनत्तं सरस्स च’अञ्ञसरत्तं विपरीतता।</p>

<p rend="bodytext"></p>
<p rend="bodytext" n="25"><hi rend="paranum">२५</hi><hi rend="dot">.</hi> <hi rend="bold">ओ वा विपरितो।</hi></p>
<p rend="bodytext">अथ वा ओकारो विपरीतसञ्ञो होति – अव-सद्दस्स विपरीतत्ता –  ओवदति।</p>

<p rend="bodytext"></p>
<p rend="bodytext" n="26"><hi rend="paranum">२६</hi><hi rend="dot">.</hi> <hi rend="bold">उवण्णो च।</hi></p>
<p rend="bodytext">उवण्णो च विपरीतसञ्ञो होति –  अवसद्देन सम्भूतस्स ओकारस्स विपरीतत्ता –  उञ्ञातं, “ऊहतो रजो”।</p>

<p rend="bodytext"></p>
<p rend="centre">- इति उपकरणसञ्ञाविधानं निट्ठितं।</p>

<p rend="bodytext"></p>

<p rend="bodytext"></p>
<p rend="subhead">पदादीनं सञ्ञाविधानं</p>

<p rend="bodytext"></p>
<p rend="bodytext">अथ पदादीनं सञ्ञाविधानं भवति –</p>

<p rend="bodytext"></p>
<p rend="bodytext" n="27"><hi rend="paranum">२७</hi><hi rend="dot">.</hi> <hi rend="bold">विभत्यन्तं अविभत्यन्तं वा अत्थजोतकं पदं।</hi></p>
<p rend="gatha1">चतुब्बिधं पि यं वाक्यं, पदतो येव लब्भति;</p>
<p rend="gatha1">गज्जं पज्जञ्च गेय्यञ्च कच्छञ्चाति तद’ईरये॥ ७ ॥</p>
<p rend="gatha1">तत्र यं चुण्णियेहे’व पदेहि-म-अभिसङ्खतं</p>
<p rend="gatha1">वेय्याकरणसङ्खातं, तं गज्जन्ति पवुच्चति॥ ८ ॥</p>
<p rend="gatha1">गाथापदेन बद्धेन यं वाक्यं अभिसङ्खतं</p>
<p rend="gatha1">सुद्धिकगाथामयिकं, तं पज्जन्ति कथिय्यति॥ ९ ॥</p>
<p rend="gatha1">गाथाहि चुण्णियेहे’व पदेहि पि च सङ्खतं</p>
<p rend="gatha1">मिस्सित्वा यं, सगाथत्ता तं गेय्यन्ति पवुच्चति॥ १० ॥</p>
<p rend="gatha1">गज्जादीहि तु यं तीहि विमुत्तं, तं सुमेधसा</p>
<p rend="gatha1">अट्ठकथादिकं सत्थवचनं कच्छं अब्रवुं॥ ११ ॥</p>
<p rend="gatha1">तेसु गज्जादिभेदेसु गन्थेसु पुब्बविञ्ञुहि</p>
<p rend="gatha1">सर-व्यञ्जन-वोमिस्सवसा सन्धि तिधा मतो;</p>
<p rend="gatha1">सर-व्यञ्जन-वुत्तानं वसेना पि तिधा मतो॥ १२ ॥</p>
<p rend="gatha1">अपरेन नयेनायं चतुधा पि पकासितो –</p>
<p rend="gatha1">सरसन्धि-निग्गहीतसर-व्यञ्जनसन्धयो</p>
<p rend="gatha1">साधारणो च सन्धीति चतुधे’वं पकसितो॥ १३ ॥</p>
<p rend="gatha1">ते च खो, अविनासेत्वा विनयट्ठकथाय हि</p>
<p rend="gatha1">सिथिलादिदसविधं वुत्तं व्यञ्जनसम्पदं॥ १४ ॥</p>
<p rend="gatha1">अच्चाक्खरादिके दोसे विवज्जेत्वा यथारहं,</p>
<p rend="gatha1">दस्सेत्वा सद्दसम्पत्तिं अत्थसम्पत्तिमेव च॥ १५ ॥</p>
<p rend="gatha1">छन्दसम्पत्यलङ्कारसम्पत्तिञ्च मनोरमं,</p>
<p rend="gatha1">छन्दोरक्खाय गाथासु, चुण्णियेसु पदेसु च</p>
<p rend="gatha1">सुखेन’उच्चारणत्थाय, पोराणेहि पकासिता॥ १६ ॥</p>
<p rend="gatha1">तिविधस्सा पि एतस्स सन्धिनो जिनसासने</p>
<p rend="gatha1">पुब्बापरविभागादि उपकाराय वत्तति,</p>
<p rend="gatha1">पुब्बापरविभागादि तस्मा वुत्तो मया इध॥ १७ ॥</p>
<p rend="gatha1">अपि च’एत्थ द्विधा चा पि सङ्खेपा सन्धि इच्छितो –</p>
<p rend="gatha1">पदानं पदसन्धि च वण्णानं वण्णसन्धि च॥ १८ ॥</p>
<p rend="gatha1">तेसु “तत्रायं” इच्चादि पदसन्धीति दीपये,</p>
<p rend="gatha1">वण्णसन्धीति दीपेय्य “साहु; खत्या”ति आदिकं॥ १९ ॥</p>
<p rend="gatha1">पुब्बापर-पदच्छेदा लब्भते पदसन्धिसु,</p>
<p rend="gatha1">पुब्बापरत्तमत्तं व लब्भते वण्णसन्धिसु॥ २० ॥</p>
<p rend="gatha1">पुब्बापरं हि पठमं सन्धिकिच्चं करे बुधो</p>
<p rend="gatha1">परे सरम्हि कत्तब्बं पच्छा कत्वा समासये॥ २१ ॥</p>

<p rend="bodytext"></p>

<p rend="bodytext"></p>
<p rend="bodytext" n="28"><hi rend="paranum">२८</hi><hi rend="dot">.</hi> <hi rend="bold">सरा वियोजये व्यञ्जनं, तञ्च’अस्स पुब्बे ठपेय्य।</hi></p>
<p rend="bodytext">तत्थ सन्धिं कत्तुकामो, यस्मा व्यञ्जनेन सरे पटिच्छन्ने कोसिया पटिच्छन्ने असिम्हि असिकिच्चं व सन्धिकिच्चं न सिज्झति, तस्मा “तत्राय”न्ति आदिसु पदसन्धिविसयेसु तत्र अयं ति आदिना छेदं कत्वा, “साहु; एकसतं खत्या” (त्या)दिसु पन वण्णसन्धिविसयेसु साधु, एकसतं खत्तिया इति आदिनि पदरूपानि पतिट्ठपेत्वा, सरतो व्यञ्जनं वियोजये, तञ्च व्यञ्जनं तस्स सरस्स पुब्बे ठपेय्य –  तत्र् आयं।</p>

<p rend="bodytext"></p>
<p rend="bodytext" n="29"><hi rend="paranum">२९</hi><hi rend="dot">.</hi> <hi rend="bold">नेतब्बं असरं परक्खरं नये।</hi></p>
<p rend="bodytext">असरं खो नेतब्बं व्यञ्जनं परक्खरं नये –  “सहुप्पत्ति, तत्राभिरति-म्-इच्छेय्य; एत-द्-अवोच; न-य्-इमे भिक्खु”। नेतब्बन्ति किं –  “अक्कोच्छि मं अवधि मं; "बुद्धं सरणं गच्छामि" एत्थ पन नेतब्बं न होति।</p>

<p rend="bodytext"></p>
<p rend="centre">— इति सद्दनीतियं सन्धिकप्पे सञ्ञापरिभासाविधानं निट्ठितं।</p>

<p rend="bodytext"></p>

<p rend="bodytext"></p>
<p rend="subhead">सरसन्धिविधानं</p>

<p rend="bodytext"></p>
<p rend="bodytext">अथ सरसन्धिविधानं भवति –</p>

<p rend="bodytext"></p>
<p rend="bodytext">सन्धीयन्ति एत्थ पदानि अक्खरानि चाति सन्धि - संहितापदं, सरानं सरेसु वा सन्धि सरसन्धि। एत्थ च सरादेसलोपकरणवसेन साधितो सन्धि सरसन्धीति वुच्चति।</p>

<p rend="bodytext"></p>
<p rend="bodytext" n="30"><hi rend="paranum">३०</hi><hi rend="dot">.</hi> <hi rend="bold">सरा लोपं पप्पोन्ति सरे।</hi></p>
<p rend="bodytext">सरा खो सरे परे लोपं पप्पोन्ति – अयं वुत्ति। सरा खो एको पि द्वे पि तयो पि सरे परे लोपं पप्पोन्ति - अयं अधिप्पायविञ्ञापिका अनुवुत्ति। “न’सि राजभटो; यस्सा’सवा; यस्सि’न्द्रियनि”, यस्सी’दिसा; “अज्जु’पोसथो; एकेनू’नानि; यस्से’ते चतुरो धम्मा; ममो’दनं” अयं <hi rend="bold">अकारादिसु परेसु अकारलोपो</hi>।</p>

<p rend="bodytext"></p>
<p rend="bodytext">सोतुकाम’त्था; मा’वुसो एवरूपं अकासि; चतुरि’त्थियो; सब्बी’तियो; तदु’ट्ठहि; नागनासू’रू; रहोगताय तस्से’वं; अविज्जो’घो” अयं <hi rend="bold">आकारादिसु परेसु आकारलोपो</hi>।</p>

<p rend="bodytext"></p>
<p rend="bodytext">लभन्त’त्थे पदक्खिणे; अग्ग्गा’हितो; तिणि’मानि”; अधी’रितं; इसु’त्तमो; उदधू’मियो; “नो हे’तं भन्ते”; अग्गो’भासो अयं <hi rend="bold">अकारिदिसु परेसु इकारलोपो</hi>।</p>

<p rend="bodytext"></p>
<p rend="bodytext">“इत्था’यं अयं पुरिसो इति; खणन्ता’लुकलम्बानि; मिगी’व”; भिक्खुनी’रितं; “पिवं भागीरसो’दकं”; राजिनू’रू; कामुके’सा; भिक्खुनो’वादो” अयं <hi rend="bold">अकारादिसु परेसु ईकारलोपो</hi>।</p>

<p rend="bodytext"></p>
<p rend="bodytext">“उच्छ’ग्गं”; धाता’यतनानि; धाति’न्द्रियानि; धाती’रिता; “मातु’पट्ठानं” धीतू’रू; अनेन्ते’तं पभावतिं”; विज्जो’भासो अयं <hi rend="bold">अकारादिसु परेसु उकारलोपो</hi>।</p>

<p rend="bodytext"></p>
<p rend="bodytext">“वामुर’द्दस सामिकं”; जम्बादीनि; जम्बि’स्सरो; जम्ब’ईरिता वातेन; वधु’दरं; सरभू’मिवेगो; नागनासुरे’सा; जम्बो’नता वातेन अयं <hi rend="bold">अकारादिसु परेसु ऊकारलोपो</hi>।</p>

<p rend="bodytext"></p>
<p rend="bodytext">“पुत्ता म’त्थि धनं म’त्थि; यं मा’सि हदयस्सितं; यो मि’स्सरो”; वचनं मी’रितं; गाथा मु’दीरिता”; सोभणा मू’रू; “सुतं मे’तं भो गोतम; ते’ते आगन्तुका भिक्खू; लद्धो मो’कासो” अयं <hi rend="bold">अकारादिसु परेसु एकारलोपो</hi>।</p>

<p rend="bodytext"></p>
<p rend="bodytext">“उर’स्स दुक्खो भविस्सति; एसा’वुसो आयस्मा उपनन्दो; तिस्सि’त्थि” चतस्सी’तियो; “न-य-इध सत्तु’पलब्भति”; चतस्सू’मियो; तं कुते’त्थ लब्भा; चत्तरो’घा सवन्ति ते” अयं अकारादिसु परेसु ओकारलोपो।</p>

<p rend="bodytext"></p>
<p rend="bodytext">एवं चतुसट्ठिविधो पुब्बसरानं एकेकलोपनयो भवति। “नानादिसं यन्ति; विस्सासं एय्य पण्डितो; सचे उप्पदो हेय्य” अयं एकस्मिं सरे परे एकक्खणे द्विन्नं पुब्बसरानं लोपो। “न मं पुन उपेय्यासि” अज्झेय्यासि अयं एकस्मिं सरे परे एकक्खणे तिण्णं पुब्बसरानं लोपो। इमेहि द्वीहि नयेहि सद्धिं छसट्ठिविधो पुब्बसरलोपनयो वेदितब्बो; इमेहि छसट्ठिया नयेहि विनिम्मुत्तो अञ्ञो पाळियं विज्जमानो पुब्बसरलोपनयो नाम न’त्थि। तत्थ “नसि राजभटो” ति न असि राजभटो ति छेदो; “यन्ती” ति या-अ-अन्ती ति वण्णट्ठिति, एत्थ पटिपाटिया तयो सरा लब्भन्ति; “उपेय्यासि” ति उप-इ-अ-एय्यासि ति वण्णट्ठिति, एत्थ पटिपाटिया चत्तारो सरा लब्भन्ति; तत्रायं गाथा –</p>

<p rend="bodytext"></p>
<p rend="gatha1">सरा यन्ति सरे लोपं एको द्वे पि तयो पि वा,</p>
<p rend="gatha1">धातुसंसट्ठसन्धिं हि सन्धाय कथितं इदं॥ २२ ॥</p>
<p rend="gatha1">तस्मा विञ्ञूहि विञ्ञेयं सोतूनं कङ्खधंसकं</p>
<p rend="gatha1">“न’असि राजभटो; यन्ति; एय्य; हेय्य”निदस्सनं॥ २३ ॥</p>
<p rend="gatha1">वेन्ति लन्ति, “दिसा भन्ति” विञ्ञेय्यं सन्ति पन्ति च</p>
<p rend="gatha1">अज्झेय्यासि “उपेय्यासि” इच्चादि च निदस्सनन्ति॥ २४ ॥</p>

<p rend="bodytext"></p>
<p rend="bodytext" n="31"><hi rend="paranum">३१</hi><hi rend="dot">.</hi> <hi rend="bold">परो वा असरूपा।</hi></p>
<p rend="bodytext">सरम्हा असरूपा परो सरो लोपं पप्पोति वा –  दी-’पो, कटि-’ट्ठि, चक्खु-’न्द्रियं, यस्स’ दानि; सञ्ञा'ति; छाया’व; अफला होति “कुब्बतो” अञ्ञानि पि योजेतब्बानि। तत्र दीपो ति दि-अपो ति छेदो, द्विधा आपो सन्दति एत्था ति दीपो। वा ति किं –  “पञ्च’ इन्द्रियानि”।</p>

<p rend="bodytext"></p>
<p rend="bodytext" n="32"><hi rend="paranum">३२</hi><hi rend="dot">.</hi> <hi rend="bold">पस्सरा सरूपो।</hi></p>
<p rend="bodytext">पकारस्स सरतो परो सरूपसरो लोपं पप्पोति वा –  “उदङ्गणे तत्थ पपं अविन्दुं”, प-आपन्ति छेदो; “नालं कबळं पदातवे” प-आदातवे ति छेदो। वा ति किं –  पादातवे।</p>
<p rend="bodytext" n="33"><hi rend="paranum">३३</hi><hi rend="dot">.</hi> <hi rend="bold">क्वचि इस्मा इतिस्स’ इ।</hi></p>
<p rend="bodytext">इकारतो परो सरूपो इतिसद्दस्स इकारो क्वचि लोपं पप्पोति –  “इ ति च दन्ति च”, इ इति चा ति छेदो। क्वचीति किं –  इ इति सद्दो।</p>

<p rend="bodytext"></p>
<p rend="bodytext" n="34"><hi rend="paranum">३४</hi><hi rend="dot">.</hi> <hi rend="bold">लुत्ते असवण्णं।</hi></p>
<p rend="bodytext">सरो खो परो सरूपे वा असरूपे वा पुब्बसरे लुत्ते क्वचि असवण्णं पप्पोति; ठानासन्नवसेन इवण्ण-उवण्णानं येव एकार’-ओकारा होन्ति –  “बन्धुस्सेव समागमो; अतेव मे अच्छरियं”; जिनेरितनयो; “पतितं मालुतेरितं; सङ्ख्यं नोपेति वेदगू –  उदकोमि व जातं”। क्वचि ति कस्मा –  “तथूपमं धम्मवरं अदेसयि; वज्जेसि खो त्वं वामूरुं”।</p>

<p rend="bodytext"></p>
<p rend="bodytext" n="35"><hi rend="paranum">३५</hi><hi rend="dot">.</hi> <hi rend="bold">सरे पुब्बो।</hi></p>
<p rend="bodytext">परसरे लुत्ते पुब्बो सरो क्वचि असवण्णं पप्पोति; मुनेलयो, रथेसभो, सोत्थि, – मुनि-आलयो, रथि-उसभो, सु-इत्थीति छेदो। रथा एतेसं अत्थीति रथिनो, रथे ठितयोधा, उसभो वियाति उसभो, रथीनं उसभो रथेसभो, रथे ठितानं योधानं उसभसदिसो ति अत्थो। क्वचि ति किं –  उच्छु’व।</p>

<p rend="bodytext"></p>
<p rend="bodytext" n="36"><hi rend="paranum">३६</hi><hi rend="dot">.</hi> <hi rend="bold">पुब्बस्मिं दीघं।</hi></p>
<p rend="bodytext">सरो खो परो पुब्बस्मिं सरे लुत्ते क्वचि दीघं पप्पोति; ठानासन्नवसेन रस्ससरानं सवण्णदीघत्तं –  बुद्ध-आनुस्सति; “सद्ध’ ईध”; व-ऊपसमो। क्वचि ति किं –  देसेसि।</p>

<p rend="bodytext"></p>
<p rend="bodytext" n="37"><hi rend="paranum">३७</hi><hi rend="dot">.</hi> <hi rend="bold">न संयोगपुब्बो विना अकार-इक्खेहि तब्भावं।</hi></p>
<p rend="bodytext">संयोगतो पुब्बभूतो परो सरो पुब्बसरे लुत्ते असवण्णं दीघञ्च न पप्पोति, अकारञ्च इक्खसद्दञ्च वज्जेत्वा –  लोक’-उत्तरं, “यस्स’ इन्द्रियानि”, सद्ध’-इन्द्रियं। विना अकार’-इक्खेहीति किं –  “सञ्ञा वस्स विमुय्हति”, “उपेक्खति”।</p>

<p rend="bodytext"></p>
<p rend="bodytext" n="38"><hi rend="paranum">३८</hi><hi rend="dot">.</hi> <hi rend="bold">इवा पुब्बाकारस्स लोपो च’ इस्स’ ए च।</hi></p>
<p rend="bodytext">इवसद्दतो पुब्बस्स आकारस्स लोपो च न होति, तंलोपाभावेन परस्स इकारस्स असवण्णएकारो च न होति –  “लता ’व”; पतिना ’व।</p>

<p rend="bodytext"></p>
<p rend="bodytext" n="39"><hi rend="paranum">३९</hi><hi rend="dot">.</hi> <hi rend="bold">अवण्णस्स च’ इतिम्हा।</hi></p>
<p rend="bodytext">इतिसद्दतो पुब्बस्स अवण्णस्स च लोपो न होति, परस्स च इकारस्स असवण्णएकारो न होति –  “सुमे-धो ... सुजातो चा’ति; सञ्ञा’ति; राजा’ति”।</p>

<p rend="bodytext"></p>
<p rend="bodytext" n="40"><hi rend="paranum">४०</hi><hi rend="dot">.</hi> <hi rend="bold">होति केसञ्चि मतेन।</hi></p>
<p rend="bodytext">सक्कटगन्थतो नयं गहेत्वा वदन्तानं केसञ्चि आचरियानं मतेन तं अम्हेहि पटिसिद्धविधानं होति –  “लतेव वाताभिहता ... पतिनेव कामिनी"; चत्तारि लोकुत्तरानि चेति; केनचि गुणेनेति; पब्बजेति। पाळियं पन ईदिसो नयो न’त्थि।</p>

<p rend="bodytext"></p>
<p rend="bodytext" n="41"><hi rend="paranum">४१</hi><hi rend="dot">.</hi> <hi rend="bold">न-मा-दा-वा-स्मा-त्र-ण्ह-त्वादिनं सरलोपे अय्य-अञ्ञ’-अग्घ’-अस्सु-स्सानं अकारो दीघं।</hi></p>
<p rend="bodytext">नसद्दो मासद्दो दासद्दो वासद्दो स्मासद्दो त्रसद्दो ण्हसद्दो त्वासद्दो ति इच्चेवमादिसद्दानं अवयवभूतस्स पुब्बसरस्स लोपे कते अय्य अञ्ञ अग्घ अस्सु अस्स इच्चेतेसं अवयवभूतो अकारो संयोगपुब्बत्ते सति पि दीघं एव पप्पोति –  नाय्यो सो भिक्खु मं निप्पाटेसि; नाञ्ञमञ्ञस्स दुक्खं इच्छेय्य; कलं नाग्घन्ति सोळसिं; नास्सु’ध कोचि भगवन्तं उपसङ्कमति; नास्स चोरा पसहन्ति; माय्यो एवरूपं अकासि; मास्सु कुज्झि भूमिपति; तदास्सु कण्हं युञ्जन्ति; कदास्सु मं अस्सरथा; तं कदास्सु भविस्सति; सत्थहारकं वास्स परियेसेय्य; तस्मास्स होति संवण्णना –  तत्रास्स करणीयं नत्थि, कत्वात्र; तण्हास्स विप्पहीना।</p>

<p rend="bodytext"></p>
<p rend="bodytext" n="42"><hi rend="paranum">४२</hi><hi rend="dot">.</hi> <hi rend="bold">सस्स क्वचन्तत्थानं।</hi></p>
<p rend="bodytext">सकारस्स सरलोपे कते क्वचि अन्तअत्थसद्दानं अकारो दीघं पप्पोति। सान्तेवासिको, सात्थं, सात्थिका धम्मदेसना। क्वचीति किं? वनन्तं, सत्थो भण्डं आदाय गतो।</p>

<p rend="bodytext"></p>
<p rend="bodytext" n="43"><hi rend="paranum">४३</hi><hi rend="dot">.</hi> <hi rend="bold">ते-मे-पब्बत्यादीनं एस्स यो विना येकारेन।</hi></p>
<p rend="bodytext">येकारं वज्जेत्वा ते मे पब्बते इच्चादीनं पदानं एकारस्स सरे परे क्वचि यकारादेसो होति। त्याहं एवं वदेय्यं; अधिगतो खो म्यायं धम्मो; पब्बत्याहं गन्धमादने; क्याहं; क्यास्स व्यप्पथयो अस्सु। क्वचीति कस्मा? तेनागता, पुत्ता मत्थि। एत्थ सिया –  विना येकारेनाति किमत्थं, ननु वज्जेतब्बट्ठानानि बहूनि सन्ती"ति। सच्चं, इदं पन ये गरू येसद्दावयवस्स एकारस्सपि यकारत्तं इच्छन्ति “य्यास्सा”ति, तेसं वादे तन्निसेधनत्थं, पाळिआदीसुहि “उय्यान”न्ति एत्थ विय उच्चारणविसेसाभावेतो “य्यस्सा”ति यकारद्वयसंयोगसहितं पदं न आगतं, निस्संयोगपदं एव आगतं, तथा हि अङ्गुत्तरनिकाये छक्कनिपाते एवं पाठो दिस्सति-</p>
<p rend="bodytext">“सो पापकम्मो दुम्मेधो, जानं दुक्कटमत्तनो,</p>
<p rend="bodytext">दलिद्दो इणमादाय, भुञ्जमानो विहञ्ञति;</p>
<p rend="bodytext">ततो अनुविचरन्ति नं, सङ्कप्पा मानसा दुखा,</p>
<p rend="bodytext">गामे वा यदि वारञ्ञे, यस्स विप्पटिसारजा”ति एत्थ निस्संयोगपदमेव आगतं। अट्ठकथायम्पि “यस्स विप्पटिसारजाति ये अस्स विप्पटिसारतो जाता”ति वुत्तं, एत्थ उल्लिङ्गपदेपि निस्संयोगपदमेवआगतं, तथा तत्थ सुत्तप्पदेसे “यस्स ते होन्ति अनत्थकामा”ति च “यस्सु मञ्ञामि समणे”ति च “अञ्ञं इतो याभिवदन्ति धम्म”न्ति च निस्संयोगपदमेव आगतं, तत्थ यस्सूति ये अस्सु, याभिवदन्तीति ये अभिवदन्तीति छेदो। इति इमस्स विसेसस्स दस्सनत्थञ्च “विना येकारेना”ति अवोचुम्ह।</p>

<p rend="bodytext"></p>
<p rend="bodytext" n="44"><hi rend="paranum">४४</hi><hi rend="dot">.</hi> <hi rend="bold">क-ख-त-थ-द-न-य-स-हानं वोदुदन्तानं।</hi></p>
<p rend="bodytext">क ख त थ द न य स ह इच्चक्खरवन्तानं पदानं अन्तभूतानं ओकारुकारानं सरे परे क्वचि वकारादेसो होति –  यावतक्वस्स कायो; अगमा नु ख्विध; चक्ख्वापाथमागच्छति; सितं पात्वाकासि; यत्वाधिकरणं; वत्थेत्थ विहितं निच्चं, द्वाकारे अन्वागन्त्वान दूसेय्य; य्वायं; स्वास्स होति; स्वागतन्ते; बव्हाबाधो; लव्हक्खरं। क्वचीति किं –  को अत्थो; अथ खो एस। अन्तग्गहणं किं –  सवनीयं। क-ख इच्चादिना सरूपुद्देसेन ग-घ-च-छादीनं ल-व-ळानञ्च ओकारुकारा वकारत्तं नापज्जन्तीति सिद्धं; तेन महायागो आसि, यागु अत्थीति आदिसु ओकारुकारानं वकारादेसो न होति।</p>

<p rend="bodytext"></p>
<p rend="bodytext" n="45"><hi rend="paranum">४५</hi><hi rend="dot">.</hi> <hi rend="bold">न परेपि सरे हेतुधातादीनं उस्स पावचने च।</hi></p>
<p rend="bodytext">पावचने च पोराणट्ठकथासु च सरे परेपि हेतु-धातुसद्दादीनं उकारस्स वकारादेसो न होति। हेतुत्थो, धातुत्थो, हेतिन्द्रियानि, खन्धधातायतनानि, हेतुअत्थो, कत्तुअत्थो, ति इच्चेवमादीनि। केसञ्चि मतेन पन हेत्वत्थो, धात्वत्थो, पञ्चधात्वादिनियमा, कत्वत्थो, अपि तु खल्वहासेसिं, अस्सो खल्वाभिधावति, चित्रग्वादयो, भ्वापानलानिलं, मध्वासवो इच्चादीनि भवन्ति, सासनं पन पत्वा मधासवोति रूपमेव भवति।</p>

<p rend="bodytext"></p>
<p rend="bodytext" n="46"><hi rend="paranum">४६</hi><hi rend="dot">.</hi> <hi rend="bold">अति-पति-इतीनं ति चं।</hi></p>
<p rend="bodytext">अति-पति-इतिसद्दानं तिकारो सरे परे क्वचि चकारं पप्पोति –  अच्चन्तं, पच्चक्खं, इच्चेतं। क्वचीति किं –  अतिओदातं, पतिउत्तरति, इतिस्स मुहुत्तम्पि।</p>

<p rend="bodytext"></p>
<p rend="bodytext" n="47"><hi rend="paranum">४७</hi><hi rend="dot">.</hi> <hi rend="bold">इतिस्स तिसद्दब्यञ्जनो पि।</hi></p>
<p rend="bodytext">इतिसद्दस्स तिसद्दब्यञ्जनो पि सरे परे क्वचि चकारं पप्पोति। एत्थ च तिसद्दब्यञ्जनोति त्यकारसंयोगो वुच्चति –  इच्चत्र। क्वचीति किं –  सुता च पण्डिता त्यम्ह।</p>

<p rend="bodytext"></p>
<p rend="bodytext" n="48"><hi rend="paranum">४८</hi><hi rend="dot">.</hi> <hi rend="bold">द्विसन्धितिसङ्खेपे निच्चं इकारलोपो, न यत्थ चं।</hi></p>
<p rend="bodytext">द्विसन्धितिसङ्खेपविसये गम्यमाने यत्थ इतिसद्दस्स तिसद्दब्यञ्जनो चकारं न पप्पोति, तस्मिं पयोगे निच्चं एव इकारलोपो होति, न कदाचि पि इकारो सरूपेन तिट्ठति, एसा हि मागधभासासङ्खातस्स पावचनस्स धम्मता, यदिदं इतिसद्दस्स इकारेन सद्धिं त्यकारसंयोगस्स असमागमो। तस्मा ‘इत्यत्रा’ति च पदं बुद्धवचनट्ठकथासु नत्थि। इदं पन नियमसुत्तन्ति दट्ठब्बं। तस्सिमानि उदाहरणानि –  “सुता च पण्डिता त्यम्ह; सुता च पण्डिता त्यत्थ; ञातो सेनापति त्याहं; यं पण्डितो त्येके वदन्ति लोके; मनुस्सत्तं लिङ्गसम्पत्ति त्यादिना वुत्तानि अट्ठ अङ्गानीति। तत्थ पण्डितात्यम्हाति पण्डिता इति अम्हा तिआदिना छेदं कत्वा कत्तब्बविधिम्हि कते द्विसन्धितिसङ्खेपो नाम सन्धिविसयो भवति।</p>

<p rend="bodytext"></p>
<p rend="bodytext" n="49"><hi rend="paranum">४९</hi><hi rend="dot">.</hi> <hi rend="bold">एवस्सेकारे इतिस्सञ्ञस्स चिस्स वो।</hi></p>
<p rend="bodytext">एवसद्दस्स एकारे परे इतिसद्दस्स अञ्ञस्स च सद्दस्स इस्स वकारो होति क्वचि –  इत्वेव चोरो असिमावुधञ्च; विलपत्वेव सो दिजो; इसिगिलि त्वेव; समन्तपासादिका त्वेव। क्वचीति किं –  इच्चेव।</p>

<p rend="bodytext"></p>
<p rend="bodytext" n="50"><hi rend="paranum">५०</hi><hi rend="dot">.</hi> <hi rend="bold">एकस्मा इधस्स धस्स दो निच्चं।</hi></p>
<p rend="bodytext">एकसद्दस्मा परस्स इधसद्दस्स धकारस्स सरे परे निच्चं दकारादेसो होति –  एकमिदाहं भिक्खवे समयं। एकस्माति किं –  एवमिधेकच्चो; इधाहं भिक्खवे भुत्तावी अस्सं। एत्थ सिया –  ननु च भो अम्बट्ठसुत्तसंवण्णनायं एकं इदाहन्ति एत्थ इदाति निपातमत्तं, एकं अहन्ति अत्थो'ति वुत्तं; एवं सन्ते कस्मा एत्थ इधसद्दवसेन धकारस्स दकारादेसो कथितोति। वुच्चते –  एत्थ विञ्ञूनं कोसल्लजननत्थं सद्दनिप्फादनव्यापारं उपादाय इधसद्दवसेन धकारस्स दकारादेसो वुत्तो। अट्ठकथायं पन “एकमिदाह”न्ति वुत्तकाले इदसद्दस्स सवनतो सद्दनिप्फादनव्यापारं अनपेक्खित्वा अरियवोहारवसेन सुतिमत्तं उपादाय “इदाति निपातमत्त”न्ति वुत्तं।</p>

<p rend="bodytext"></p>
<p rend="bodytext" n="51"><hi rend="paranum">५१</hi><hi rend="dot">.</hi> <hi rend="bold">यमिवण्णो न वा।</hi></p>
<p rend="bodytext">पुब्बो इवण्णो सरे परे यकारं पप्पोति न वा –  व्याकासि, व्याकतो, व्यञ्जनं, व्याकरणं, “पटिसन्थारवुत्यस्स; दास्याहं परपेसिका अहुं”। तत्थ व्याकासीति वि-आ-अकासीति छेदो, वीति च आति च उपसग्गा, अकासीति आख्यातिकं, इदन्तु वि-आ इच्चुपसग्गवसेन कथेसीति अत्थप्पकासने समत्थं भवति। व्याकतोति एत्थ कतोति पदं विय कथितोति अत्थप्पकासने; एत्थ च पटिपाटिया ठितेसु तीसु सरेसु असरूपइकारतो आकारस्स लोपो दट्ठब्बो। न वा ति किं? गच्छामहं; मुत्तचागी अनुद्धतो; तस्स पुट्ठो वियाकासि; अक्खरानं वियञ्जनं।</p>

<p rend="bodytext"></p>
<p rend="bodytext" n="52"><hi rend="paranum">५२</hi><hi rend="dot">.</hi> <hi rend="bold">एवस्सेस्स रि, पुब्बो च रस्सो।</hi></p>
<p rend="bodytext">सरम्हा परस्स एवसद्दस्स एकारस्स रिकारो होति, पुब्बो च सरो रस्सो होति न वा –  यथरिव वसुधातलञ्च सब्बं तथरिव गुणवा सुपूजनीयो। न वा ति कस्मा –  यथा एव, तथा एव।</p>

<p rend="bodytext"></p>
<p rend="bodytext" n="53"><hi rend="paranum">५३</hi><hi rend="dot">.</hi> <hi rend="bold">सरे पुथस्स गागमो क्वचि।</hi></p>
<p rend="bodytext">पुथइच्चेतस्स सरे परे क्वचि गकारागमो होति। पुथगेव, पुथगयं। क्वचीति कस्मा –  पुथ एव।</p>

<p rend="bodytext"></p>
<p rend="bodytext" n="54"><hi rend="paranum">५४</hi><hi rend="dot">.</hi> <hi rend="bold">पास्स च तदन्तो रस्सो।</hi></p>
<p rend="bodytext">पासद्दस्स सरे परे क्वचि गकारागमो होति, तदन्तो सरो रस्सो होति –  पगेव इतरा पजा। क्वचीति कस्मा –  पा एव।</p>

<p rend="bodytext"></p>
<p rend="bodytext" n="55"><hi rend="paranum">५५</hi><hi rend="dot">.</hi> <hi rend="bold">ओस्स उ।</hi></p>
<p rend="bodytext">ओकारस्स उकारो होति सरे परे –  मनुञ्ञं।</p>

<p rend="bodytext"></p>
<p rend="bodytext" n="56"><hi rend="paranum">५६</hi><hi rend="dot">.</hi> <hi rend="bold">य-व-म-द-न-त-र-ल-हा वा।</hi></p>
<p rend="bodytext">सरे परे यकारो वकारो मकारो दकारो नकारो तकारो रकारो लकारो हकारो इमे आगमा होन्ति वा। न-य-इमस्स विज्जामयं; यथ-य-इदं चित्तं; ति-व-अङ्गिकं लहु-म- एस्सति; समण-म-अचलो; द-उभतो वनविकासे; सम्म- द-एव; अत्त-द-अत्थं; अज्ज- त-अग्गे पाणुपेतं; चिरं-न- आयति; इतो-न-आयति; यस्मा-त-इह भिक्खवे … तस्मा-त-इह भिक्खवे; सब्भि-र-एव समासेथ; आरग्गे-र-इव सासपो; छ-ळ- अभिञ्ञा; स-ळ-आयतनं; सु- ह-उजू च; सु-ह-उट्ठितं; ह-एव वत्थि, ह-एवं नत्थि। वा ति कस्मा –  एवं महिद्धिया एसा।</p>

<p rend="bodytext"></p>
<p rend="bodytext" n="57"><hi rend="paranum">५७</hi><hi rend="dot">.</hi> <hi rend="bold">अभिस्सब्भो।</hi></p>
<p rend="bodytext">अभिसद्दस्स सरे परे अब्भादेसो होति। अब्भुदीरितं, अब्भुग्गच्छति।</p>

<p rend="bodytext"></p>
<p rend="bodytext" n="58"><hi rend="paranum">५८</hi><hi rend="dot">.</hi> <hi rend="bold">अधिस्सज्झो।</hi></p>
<p rend="bodytext">अधिसद्दस्स सरे परे अज्झादेसो होति। अज्झागमा, अज्झाहरति।</p>

<p rend="bodytext"></p>
<p rend="bodytext" n="59"><hi rend="paranum">५९</hi><hi rend="dot">.</hi> <hi rend="bold">ते न वा इवण्णे।</hi></p>
<p rend="bodytext">ते च खो अभि-अधिसद्दा इवण्णे परे अब्भोअज्झोइति वुत्तरूपा न होन्ति वा –  अभिच्छितं, अधीरितं। वा ति कस्मा –  अब्भीरितं, अज्झिणमुत्तो।</p>

<p rend="bodytext"></p>
<p rend="bodytext" n="60"><hi rend="paranum">६०</hi><hi rend="dot">.</hi> <hi rend="bold">ति च चं।</hi></p>
<p rend="bodytext">अति-पति-इतिसद्दानं तिकारो च इवण्णे परे चन्ति वुत्तरूपो न होति वा –  अतिसिगणो, अतीरितं, अतीतो, पतीतो, इतीति इतिदं।</p>

<p rend="bodytext"></p>
<p rend="bodytext" n="61"><hi rend="paranum">६१</hi><hi rend="dot">.</hi> <hi rend="bold">द्विन्नं आकारिकारानं ए(क)त्तं त्यादीसु।</hi></p>
<p rend="bodytext">आ-इति एति; अयं सो सारथी एति। आकारिकारानन्ति किं –  पटिच्च पन एतस्मा फलं एति। त्यादीसूति किं –  अत्थं एन्तम्हि सूरिये।</p>

<p rend="bodytext"></p>
<p rend="centre">-इति सद्दनीतियं सरसन्धिविधानं निट्ठितं।</p>

<p rend="bodytext"></p>

<p rend="bodytext"></p>
<p rend="subhead">सरानं पकतिविधानं</p>

<p rend="bodytext"></p>
<p rend="bodytext" n="62"><hi rend="paranum">६२</hi><hi rend="dot">.</hi> <hi rend="bold">सरा पकतिका व्यञ्जने।</hi></p>
<p rend="bodytext">सरा खो व्यञ्जने परे पकतिरूपानि होन्ति –  मनोपुब्बङ्गमा धम्मा; पमादो मच्चुनो पदं; तिण्णो पारङ्गतो अहु।</p>

<p rend="bodytext"></p>
<p rend="bodytext" n="63"><hi rend="paranum">६३</hi><hi rend="dot">.</hi> <hi rend="bold">क्वचि सरे।</hi></p>
<p rend="bodytext">सरा खो सरस्मिं परे क्वचि पकतिरूपानि होन्ति –  को इमं विजटये जटं। क्वचीति कस्मा –  कोमं जीवितं आगम्म; अम्बायं अहुवा पुरे।</p>

<p rend="bodytext"></p>
<p rend="centre">सरानं पकतिविधानं निट्ठितं।</p>

<p rend="bodytext"></p>

<p rend="bodytext"></p>
<p rend="subhead">व्यञ्जनसन्धिविधानं</p>

<p rend="bodytext"></p>
<p rend="bodytext">अथ व्यञ्जनसन्धिविधानं भवति –</p>

<p rend="bodytext"></p>
<p rend="bodytext">व्यञ्जनानं व्यञ्जनेसु वा सन्धि व्यञ्जनसन्धि; अपि च व्यञ्जनादेसलोपकरणवसेन साधितो सन्धि व्यञ्जनसन्धीति वुच्चति।</p>

<p rend="bodytext"></p>
<p rend="bodytext" n="64"><hi rend="paranum">६४</hi><hi rend="dot">.</hi> <hi rend="bold">सरा व्यञ्जने दीघं।</hi></p>
<p rend="bodytext">सरा खो व्यञ्जने परे क्वचि दीघं पप्पोन्ति। सम्मा धम्मं विपस्सतो; एवं गामे मुनी चरे; खन्ती परमं तपो तितिक्खा; त्यास्स पहीना; स्वास्स होति। क्वचीति कस्मा –  त्यज्ज, त्यस्स, स्वस्स।</p>

<p rend="bodytext"></p>
<p rend="bodytext" n="65"><hi rend="paranum">६५</hi><hi rend="dot">.</hi> <hi rend="bold">रस्सं।</hi></p>
<p rend="bodytext">सरा खो व्यञ्जने परे क्वचि रस्सं पप्पोन्ति –  भोवादि नाम सो होति; यथा भावि गुणेन सो; यं किञ्चि यिट्ठं व हुतं व लोके। क्वचीति कस्मा –  सम्मा समाधि।</p>

<p rend="bodytext"></p>
<p rend="bodytext" n="66"><hi rend="paranum">६६</hi><hi rend="dot">.</hi> <hi rend="bold">लोपं तत्राकारो च।</hi></p>
<p rend="bodytext">सरा खो व्यञ्जने परे क्वचि लोपं पप्पोन्ति, तत्र लुत्तट्ठाने अकारागमो च होति –  स सीलवा; एस धम्मो। एत्थ पन स एवत्थो, एस अत्थो, एस आभोगो, एस इदानीति उदाहरणानि यदि वुच्चेय्युं, तानि सरसन्धिविसया भवेय्युं; तस्मा तानि इध न दस्सितानि। इमस्मिं हि ठाने व्यञ्जननिमित्तो सन्धि व्यञ्जनसन्धीति अधिप्पेतो - व्यञ्जनानं व्यञ्जनेसु वा सन्धि व्यञ्जनसन्धीति अत्थसम्भवतो। क्वचीति कस्मा –  सो मुनि, एसो धम्मो।</p>

<p rend="bodytext"></p>
<p rend="bodytext" n="67"><hi rend="paranum">६७</hi><hi rend="dot">.</hi> <hi rend="bold">परस्स द्वित्तं ठाने।</hi></p>
<p rend="bodytext">सरम्हा परस्स व्यञ्जनस्स द्वेभावो होति ठाने –  इधप्पमादो; पब्बज्जं। ठानेति कस्मा –  इध मोदति।</p>

<p rend="bodytext"></p>
<p rend="bodytext" n="68"><hi rend="paranum">६८</hi><hi rend="dot">.</hi> <hi rend="bold">वग्गे घोसाघोसानं सवग्गे ततिय-पठमा।</hi></p>
<p rend="bodytext">वग्गे खो पुब्बेसं व्यञ्जनानं घोसाघोसभूतानं सरम्हा यथासङ्ख्यं सवग्गे ततिय-पठमक्खरा द्वेभावं गच्छन्ति ठाने –  पग्घरति, एसेव चज्झानप्फलो; यत्रट्ठितं नप्पसहेय्य मच्चु; विद्धंसेति, विब्भमति। ठानेति कस्मा –  दळ्हं गण्हाति थामसा।</p>
<p rend="bodytext">इतो परं व्यञ्जनसन्धीसु वण्णसन्धिविसये पदच्छेदो न लब्भति, वण्णानं पुब्बपरमत्तं येव लब्भति द्विन्नं पदानं घटनाभावतो।</p>

<p rend="bodytext"></p>
<p rend="bodytext" n="69"><hi rend="paranum">६९</hi><hi rend="dot">.</hi> <hi rend="bold">सरलोपो य-म-न-रादिसु वा।</hi></p>
<p rend="bodytext">यकार-मकार-नकार-रकारादीसु परेसु अनन्तरे ठितानं वण्णानं सरलोपो होति वा ठाने –  आरामरुक्खचेत्यानि; अथेत्थेकसतं खत्या; ओपुप्फानि च पद्मानि; निस्नेहं अभिकङ्खामि; नानारत्ने च माणिये; क्रियाचित्तानि वीसति; क्लेसवत्थुवसा पन। वाति कस्मा –  खत्तियानं एकसतं; पदुमानि पुप्फन्ति। ठानेति कस्मा –  सुप्पियो ... परिब्बाजको।</p>

<p rend="bodytext"></p>
<p rend="bodytext" n="70"><hi rend="paranum">७०</hi><hi rend="dot">.</hi> <hi rend="bold">यथापावचनं विधि।</hi></p>
<p rend="bodytext">इमस्मिं पकरणे पावचनानुरूपेनेव आदेसादिविधि भवति।</p>

<p rend="bodytext"></p>
<p rend="bodytext" n="71"><hi rend="paranum">७१</hi><hi rend="dot">.</hi> <hi rend="bold">अनिमित्तो पि वा दीघादि।</hi></p>
<p rend="bodytext">दीघादिविधि अनिमित्तो पि भवति वा –  नदीसतेहि व सहा - अभिलापमत्तभेदो एस; न चा पि अपुनप्पुनं। वाति कस्मा –  दुक्खा जाति पुनप्पुनं। एत्थ सिया –  ननु च भो “नदीसतेहि व सहा, गङ्गा पञ्चहि सागर”न्ति पाळिक्कमस्स दस्सनतो दुतियपादे व्यञ्जने परे सहसद्दस्स अकारो दीघं पप्पोति,अथ किमत्थं अनिमित्तं दीघत्तं वुत्तन्ति। न पावचनस्मिं ही पठमपादस्स दुतियपादेन सद्धिं ततियपादस्स च चतुत्थपादेन सद्धिं सन्धिकिच्चं वा समासकिच्चं वा न लब्भति, ठपेत्वा निग्गहीतम्हा परस्स लोपकारणा संयोगव्यञ्जनस्स विसंयोगभावे सन्धिकिच्चं; तस्मा अनिमित्तं दीघत्तं वुत्तन्ति।</p>

<p rend="bodytext"></p>
<p rend="bodytext" n="72"><hi rend="paranum">७२</hi><hi rend="dot">.</hi> <hi rend="bold">हो धस्स वण्णसन्धिम्हि।</hi></p>
<p rend="bodytext">यथापावचनं धकारस्स हकारो होति वण्णसन्धिम्हि –  साहु दस्सनं अरियानं; रुहिरमस्सवे। यथापावचनन्ति किं –  दधिं, एत्थ धकारस्स हकारे कते पयोगो पावचनानुकूलो न सिया। वाति कस्मा –  साधावुसो; मंसम्पि रुधिरम्पि।</p>
<p rend="bodytext">इतो परं सब्बलक्खणेसु “यथापावचन”न्ति वत्तते, कत्थचि पन “वा”ति वा “क्वची”ति वा यथारहं वत्तते न वत्तते च।</p>

<p rend="bodytext"></p>
<p rend="bodytext" n="73"><hi rend="paranum">७३</hi><hi rend="dot">.</hi> <hi rend="bold">तो दस्स।</hi></p>
<p rend="bodytext">तथागतो, गतो, सुगतो, कुसीतो।</p>

<p rend="bodytext"></p>
<p rend="bodytext" n="74"><hi rend="paranum">७४</hi><hi rend="dot">.</hi> <hi rend="bold">टो तस्स।</hi></p>
<p rend="bodytext">दुक्कटं, पहटो।</p>

<p rend="bodytext"></p>
<p rend="bodytext" n="75"><hi rend="paranum">७५</hi><hi rend="dot">.</hi> <hi rend="bold">धो तस्स गब्भोक्कमनासन्ने सत्ते।</hi></p>
<p rend="bodytext">“गन्धब्बो च पच्चुपट्ठितो होति”। सत्तेति किं –  मग्गो गन्तब्बो होति।</p>

<p rend="bodytext"></p>
<p rend="bodytext" n="76"><hi rend="paranum">७६</hi><hi rend="dot">.</hi> <hi rend="bold">त्रो त्तस्स।</hi></p>
<p rend="bodytext">अत्रजो, खेत्रजो, वत्रभू, गोत्रभू। यथापावचनाधिकारत्ता “अत्तजं अत्तसम्भवं”, पुत्तो मा सखेत्तन्ति च आदिसु न होति।</p>

<p rend="bodytext"></p>
<p rend="bodytext" n="77"><hi rend="paranum">७७</hi><hi rend="dot">.</hi> <hi rend="bold">को गस्स।</hi></p>
<p rend="bodytext">हत्थूपकं, सीसूपकं, कुलूपको, खीरूपको। क्वचि हत्थूपगं इच्चादीनि पि भवन्ति।</p>

<p rend="bodytext"></p>
<p rend="bodytext" n="78"><hi rend="paranum">७८</hi><hi rend="dot">.</hi> <hi rend="bold">लो रस्स।</hi></p>
<p rend="bodytext">महासालो, पलिपन्नो।</p>

<p rend="bodytext"></p>
<p rend="bodytext" n="79"><hi rend="paranum">७९</hi><hi rend="dot">.</hi> <hi rend="bold">जो यस्स।</hi></p>
<p rend="bodytext">गवजो, गवयो वा।</p>

<p rend="bodytext"></p>
<p rend="bodytext" n="80"><hi rend="paranum">८०</hi><hi rend="dot">.</hi> <hi rend="bold">बो वस्स।</hi></p>
<p rend="bodytext">सीलब्बतं, निब्बानं।</p>

<p rend="bodytext"></p>
<p rend="bodytext" n="81"><hi rend="paranum">८१</hi><hi rend="dot">.</hi> <hi rend="bold">को यस्स।</hi></p>
<p rend="bodytext">सके पुरे।</p>

<p rend="bodytext"></p>
<p rend="bodytext" n="82"><hi rend="paranum">८२</hi><hi rend="dot">.</hi> <hi rend="bold">यो जस्स।</hi></p>
<p rend="bodytext">नियं पुत्तं, निजं पुत्तं वा।</p>

<p rend="bodytext"></p>
<p rend="bodytext" n="83"><hi rend="paranum">८३</hi><hi rend="dot">.</hi> <hi rend="bold">को तस्स।</hi></p>
<p rend="bodytext">नियको, नियतो वा; सुमित्तो नाम नामको, सुमित्तो नाम नामतो वा।</p>

<p rend="bodytext"></p>
<p rend="bodytext" n="84"><hi rend="paranum">८४</hi><hi rend="dot">.</hi> <hi rend="bold">चो तस्स।</hi></p>
<p rend="bodytext">भच्चो, भत्तो वा।</p>

<p rend="bodytext"></p>
<p rend="bodytext" n="85"><hi rend="paranum">८५</hi><hi rend="dot">.</hi> <hi rend="bold">फो पस्स।</hi></p>
<p rend="bodytext">निप्फत्ति, अनन्तं सब्बतो-पफं।</p>

<p rend="bodytext"></p>
<p rend="bodytext" n="86"><hi rend="paranum">८६</hi><hi rend="dot">.</hi> <hi rend="bold">द्रो दस्स।</hi></p>
<p rend="bodytext">इन्द्रियं, रुद्रदामा, भद्रो, भद्दो वा।</p>

<p rend="bodytext"></p>
<p rend="bodytext" n="87"><hi rend="paranum">८७</hi><hi rend="dot">.</hi> <hi rend="bold">घो खस्स।</hi></p>
<p rend="bodytext">निघण्डु।</p>

<p rend="bodytext"></p>
<p rend="bodytext" n="88"><hi rend="paranum">८८</hi><hi rend="dot">.</hi> <hi rend="bold">दो जस्स।</hi></p>
<p rend="bodytext">पसेनदि।</p>

<p rend="bodytext"></p>
<p rend="bodytext" n="89"><hi rend="paranum">८९</hi><hi rend="dot">.</hi> <hi rend="bold">पञ्ञत्ति-पञ्ञासानं ञ्ञस्स ण्णो।</hi></p>
<p rend="bodytext">पण्णत्ति, पञ्ञत्ति वा, पण्णासं पञ्ञासं वा।</p>

<p rend="bodytext"></p>
<p rend="bodytext" n="90"><hi rend="paranum">९०</hi><hi rend="dot">.</hi> <hi rend="bold">पञ्चवीसतिया पञ्चस्स पण्णो।</hi></p>
<p rend="bodytext">पण्णवीसति, पञ्चवीसति वा।</p>

<p rend="bodytext"></p>
<p rend="bodytext" n="91"><hi rend="paranum">९१</hi><hi rend="dot">.</hi> <hi rend="bold">णो नस्स।</hi></p>
<p rend="bodytext">पणिधानं, पणिधि, पणिपातो।</p>

<p rend="bodytext"></p>
<p rend="bodytext" n="92"><hi rend="paranum">९२</hi><hi rend="dot">.</hi> <hi rend="bold">णस्स च नो।</hi></p>
<p rend="bodytext">तलुनो, तरुणो वा, कलुनं परिदेवयि; करुणं गिरं उदीरयुं।</p>

<p rend="bodytext"></p>
<p rend="bodytext" n="93"><hi rend="paranum">९३</hi><hi rend="dot">.</hi> <hi rend="bold">धो दस्स।</hi></p>
<p rend="bodytext">कम्मासधम्मं।</p>

<p rend="bodytext"></p>
<p rend="bodytext" n="94"><hi rend="paranum">९४</hi><hi rend="dot">.</hi> <hi rend="bold">वो यस्स।</hi></p>
<p rend="bodytext">आवुधं, आयुधं वा।</p>

<p rend="bodytext"></p>
<p rend="bodytext" n="95"><hi rend="paranum">९५</hi><hi rend="dot">.</hi> <hi rend="bold">आयुस्स यस्स वो पण्णत्तियं।</hi></p>
<p rend="bodytext">दीघावुकुमारो। पण्णत्तियन्ति किं –  दीघायुको होतु अयं कुमारो।</p>

<p rend="bodytext"></p>
<p rend="bodytext" n="96"><hi rend="paranum">९६</hi><hi rend="dot">.</hi> <hi rend="bold">लस्स ळो।</hi></p>
<p rend="bodytext">सीहळो, गरुळो।</p>

<p rend="bodytext"></p>
<p rend="bodytext" n="97"><hi rend="paranum">९७</hi><hi rend="dot">.</hi> <hi rend="bold">दो कस्स।</hi></p>
<p rend="bodytext">सदत्थपसुतो।</p>

<p rend="bodytext"></p>
<p rend="bodytext" n="98"><hi rend="paranum">९८</hi><hi rend="dot">.</hi> <hi rend="bold">पो मस्स।</hi></p>
<p rend="bodytext">चिरप्पवासिं पुरिसं, हत्थिप्पभिन्नं विय अङ्कुसग्गहो।</p>

<p rend="bodytext"></p>
<p rend="bodytext" n="99"><hi rend="paranum">९९</hi><hi rend="dot">.</hi> <hi rend="bold">वनप्पतिस्स पस्स मो।</hi></p>
<p rend="bodytext">वनम्पति वनप्पति वा; अथ वा</p>

<p rend="bodytext"></p>
<p rend="bodytext" n="99"><hi rend="paranum">९९</hi><hi rend="dot">.</hi> <hi rend="bold">(अ) पतिम्हि वनाकारो अमं।</hi></p>
<p rend="bodytext">वनम्पति।</p>

<p rend="bodytext"></p>
<p rend="bodytext" n="100"><hi rend="paranum">१००</hi><hi rend="dot">.</hi> <hi rend="bold">पो विस्स वस्स च।</hi></p>
<p rend="bodytext">पचेस्सति, विचेस्सति वा, पच्चपेक्खणा, पच्चवेक्खणा वा।</p>

<p rend="bodytext"></p>
<p rend="bodytext" n="101"><hi rend="paranum">१०१</hi><hi rend="dot">.</hi> <hi rend="bold">वो पस्स।</hi></p>
<p rend="bodytext">कावञ्ञं।</p>

<p rend="bodytext"></p>
<p rend="bodytext" n="102"><hi rend="paranum">१०२</hi><hi rend="dot">.</hi> <hi rend="bold">वुत्तावुत्तानं व्यञ्जनानं अञ्ञव्यञ्जनत्तम्पि।</hi></p>
<p rend="bodytext">इमिना लक्खणेन सेसानि जलाबु-सन्निसीवसद्दादीनि अनेकसतानि उदाहरणानि साधेतब्बानि। तत्थ जलाबूति जरायुसद्दं पतिट्ठपेत्वा रकारस्स लकारे कते यकारस्स च बकारे कते “जलाबू”ति रूपं सिज्झति। जरं जीरणं भेदं याति उपेतीति जलाबु, गब्भसेय्यकसत्तानं पलिवेठनासयो। सन्निसीवसद्दे पन सन्निसीदसद्दं पतिट्ठपेत्वा दकारस्स वकारे कते “सन्निसीवो”ति रूपं सिज्झति।</p>

<p rend="bodytext"></p>
<p rend="bodytext" n="103"><hi rend="paranum">१०३</hi><hi rend="dot">.</hi> <hi rend="bold">एळतो मुखस्स मूगो।</hi></p>
<p rend="bodytext">एळमूगो। अथ वा</p>
<p rend="bodytext" n="103"><hi rend="paranum">१०३</hi><hi rend="dot">.</hi> <hi rend="bold">(अ) मुखस्स मूको।</hi></p>
<p rend="bodytext">एळमूको, एळमूगो वा।</p>

<p rend="bodytext"></p>
<p rend="bodytext" n="104"><hi rend="paranum">१०४</hi><hi rend="dot">.</hi> <hi rend="bold">तयदयानं संयोगो च्चयुग-ज्जयुगं।</hi></p>
<p rend="bodytext">जच्चन्धो, यज्जेवं, हीनजच्चो, “न जच्चा वसलो होति”, यथाभुच्चं, पण्डिच्चं, कुक्कुच्चं, “आसनं उदकं पज्जं”, सोहज्जं, वज्जं, दज्जं, “नज्जो मञ्ञे सन्दन्ति”। अथ जातिअन्धो, यदि एवं, हीनजातियो, पण्डितियं, पण्डिच्चयं, कुक्कुच्चयं, नदियो ति रूपन्तरानि पि दिस्सन्ति। इध न भवति –  “पुत्तो त्याहं, पटिसन्थारवुत्यस्स, अथ विस्ससते त्यम्ही"ति आदीसु।</p>

<p rend="bodytext"></p>
<p rend="bodytext" n="105"><hi rend="paranum">१०५</hi><hi rend="dot">.</hi> <hi rend="bold">नस्स निग्गहीता त-यानं एको चो।</hi></p>
<p rend="bodytext">आकासानञ्चायतनं।</p>

<p rend="bodytext"></p>
<p rend="bodytext" n="106"><hi rend="paranum">१०६</hi><hi rend="dot">.</hi> <hi rend="bold">थय-धयानं च्छयुग-ज्झयुगं।</hi></p>
<p rend="bodytext">“भूतं तच्छं, यदि वा तच्छो, यदि वा अतच्छो”; बोज्झङ्गो, दुम्मेज्झं, “नाञ्ञत्र बोज्झा तपसा”, बोज्झाति बोधिया ति पदट्ठिति। इध न भवति –  “तिणलतानि ओसध्यो”।</p>

<p rend="bodytext"></p>
<p rend="bodytext" n="107"><hi rend="paranum">१०७</hi><hi rend="dot">.</hi> <hi rend="bold">त-थानं ट्ठयुगं।</hi></p>
<p rend="bodytext">अट्ठकथा, अत्थकथा वा; दुक्खस्स पीळनट्ठो सङ्खतट्ठो; अन्नं अन्नट्ठिकस्स; अट्ठिकत्वा सुणेय्य। क्वचि न भवति –  अत्थसंवण्णना, अत्थरसो ति।</p>

<p rend="bodytext"></p>
<p rend="bodytext" n="108"><hi rend="paranum">१०८</hi><hi rend="dot">.</hi> <hi rend="bold">क-यानं क्कयुगं ज्जयुगञ्च।</hi></p>
<p rend="bodytext">नेपक्कं, महानामो सक्को; भिसक्कस्स इदन्ति भेसज्जं। अथ सक्या साकिया ति रूपन्तरानिपि दिस्सन्ति।</p>

<p rend="bodytext"></p>
<p rend="bodytext" n="109"><hi rend="paranum">१०९</hi><hi rend="dot">.</hi> <hi rend="bold">चय-जयानं च्चयुग-ज्जयुगं।</hi></p>
<p rend="bodytext">पच्चति, पवुच्चति, पलुज्जति, भोज्जयागु।</p>

<p rend="bodytext"></p>
<p rend="bodytext" n="110"><hi rend="paranum">११०</hi><hi rend="dot">.</hi> <hi rend="bold">ल-यानं ल्लयुगं।</hi></p>
<p rend="bodytext">विपरिआसो विपल्लासो, विपरि अत्थं विपल्लत्थं, पत्तकल्लं, कोसल्लं। क्वचि न भवति –  सुमङ्गल्यं।</p>

<p rend="bodytext"></p>
<p rend="bodytext" n="111"><hi rend="paranum">१११</hi><hi rend="dot">.</hi> <hi rend="bold">व-यानं ब्बयुगं।</hi></p>
<p rend="bodytext">वेधब्बं, वेधव्यं वा।</p>

<p rend="bodytext"></p>
<p rend="bodytext" n="112"><hi rend="paranum">११२</hi><hi rend="dot">.</hi> <hi rend="bold">स्यो स्सयुगं।</hi></p>
<p rend="bodytext">पोरिस्सं, अथ पोरिसियन्ति रूपन्तरम्पि दिस्सति। क्वचि न भवति –  आलस्यं।</p>

<p rend="bodytext"></p>
<p rend="bodytext" n="113"><hi rend="paranum">११३</hi><hi rend="dot">.</hi> <hi rend="bold">ग्यो ग्गयुगं।</hi></p>
<p rend="bodytext">दोभग्गं। क्वचि न भवति –  ओदग्यं।</p>

<p rend="bodytext"></p>
<p rend="bodytext" n="114"><hi rend="paranum">११४</hi><hi rend="dot">.</hi> <hi rend="bold">प्यो प्पयुगं पो च।</hi></p>
<p rend="bodytext">अप्पेकच्चे, अप्पेकदा, सारुप्पं, “दीपा,” दीपिचम्मपरिवारिताति अत्थो।</p>

<p rend="bodytext"></p>
<p rend="bodytext" n="115"><hi rend="paranum">११५</hi><hi rend="dot">.</hi> <hi rend="bold">घ्यो ग्घो।</hi></p>
<p rend="bodytext">“वेय्यग्घा”, व्यग्घचम्मपरिवारिताति अत्थो।</p>

<p rend="bodytext"></p>
<p rend="bodytext" n="116"><hi rend="paranum">११६</hi><hi rend="dot">.</hi> <hi rend="bold">ट्यो च्चयुगं।</hi></p>
<p rend="bodytext">व्यावटस्स भावो वेय्यावच्चं। क्वचि न भवति –  पारिभट्यं।</p>

<p rend="bodytext"></p>
<p rend="bodytext" n="117"><hi rend="paranum">११७</hi><hi rend="dot">.</hi> <hi rend="bold">न्यो ञ्ञयुगं ण्यो च।</hi></p>
<p rend="bodytext">आनिआयो अञ्ञायो, आकिञ्चञ्ञं, गेलञ्ञं, सामञ्ञं। क्वचि न भवति –  आनण्यं।</p>

<p rend="bodytext"></p>
<p rend="bodytext" n="118"><hi rend="paranum">११८</hi><hi rend="dot">.</hi> <hi rend="bold">भ्यो ब्भयुगं।</hi></p>
<p rend="bodytext">ओसब्भं।</p>

<p rend="bodytext"></p>
<p rend="bodytext" n="119"><hi rend="paranum">११९</hi><hi rend="dot">.</hi> <hi rend="bold">म्मयुगं म्यो।</hi></p>
<p rend="bodytext">ओपम्मं, सोखुम्मं।</p>

<p rend="bodytext"></p>
<p rend="bodytext" n="120"><hi rend="paranum">१२०</hi><hi rend="dot">.</hi> <hi rend="bold">तीसु व्यञ्जनेस्वेको सरूपो लोपं।</hi></p>
<p rend="bodytext">“मोचेसि एकसतं खत्ये”, अग्यागारं। सरूपोति किं –  “एवम्पि तित्थ्या पुथुसो वदन्ति”।</p>

<p rend="bodytext"></p>
<p rend="bodytext" n="121"><hi rend="paranum">१२१</hi><hi rend="dot">.</hi> <hi rend="bold">मतन्तरे उ-दु-नितो परं द्विभावं सदिसत्तेन।</hi></p>
<p rend="bodytext">आचरियानं मतन्तरे उ-दु-निउपसग्गतो परं व्यञ्जनं सदिसत्तेन द्विभावं पप्पोति –  उक्कासि, उक्कासो, दुम्मनो, दुक्करं, निस्सोको, निक्कङ्खो।</p>

<p rend="bodytext"></p>
<p rend="bodytext" n="122"><hi rend="paranum">१२२</hi><hi rend="dot">.</hi> <hi rend="bold">फुट्ठक्खरसंयोगे पुब्बं अफुट्ठत्तं।</hi></p>
<p rend="bodytext">उट्ठितो, उग्घाति, दुब्भासितं, दुब्भिक्खं, निद्धनो, निब्भयं।</p>

<p rend="bodytext"></p>
<p rend="bodytext" n="123"><hi rend="paranum">१२३</hi><hi rend="dot">.</hi> <hi rend="bold">अफुट्ठक्खरसंयोगे परं क्वचि फुट्ठत्तं।</hi></p>
<p rend="bodytext">निक्खमति, “अपिधानं निप्फटति; नित्थरणत्थाय; सोम्हि एतरहि ... कन्तारं नित्थिण्णो”। क्वचीति किं –  “तं वे नप्पसहती मारो; उत्तरन्ति महानदिं।</p>

<p rend="bodytext"></p>
<p rend="bodytext" n="124"><hi rend="paranum">१२४</hi><hi rend="dot">.</hi> <hi rend="bold">विसभागसंयोगे एको एकस्स सभागत्तं।</hi></p>
<p rend="bodytext">परिएसना, पय्येसना, नाभियो नब्भो, ओसब्भं।</p>

<p rend="bodytext"></p>
<p rend="bodytext" n="125"><hi rend="paranum">१२५</hi><hi rend="dot">.</hi> <hi rend="bold">जातिया जच्चो क्वचि व्यञ्जने।</hi></p>
<p rend="bodytext">जातिसद्दस्स जच्चादेसो होति क्वचि व्यञ्जने परे –  जच्चबधिरो, जातिबधिरो वा; जच्चजळो, जातिजळो वा। इध व्यञ्जनग्गहणं जच्चन्धोति आदिसु सरपरत्ता अनेन लक्खणेन जातिसद्दस्स जच्चादेसो न होतीति दस्सनत्थं। इमस्मिं पकरणे कानिचि उदाहरणानि पुब्बलक्खणेन सिद्धानि पि विधिनानत्तदस्सनेन सोतूनं परमकोसल्लुप्पादनत्थञ्चेव पज्जुन्नगतिकानि पि लक्खणानि होन्तीति दस्सनत्थञ्च वुत्तानीति न पुनरुत्तिदोसो अवगन्तब्बो; यस्मा च नीति नाम नानप्पकारेन कथितायेव सोभति,अयञ्च सासने सद्धम्मनीति, तस्मापि नानप्पकारेन कथिताति न पुनरुत्तिदोसो।</p>

<p rend="bodytext"></p>
<p rend="bodytext" n="126"><hi rend="paranum">१२६</hi><hi rend="dot">.</hi> <hi rend="bold">अवस्स ओ।</hi></p>
<p rend="bodytext">अव इच्चेतस्स ओकारादेसो होति क्वचि व्यञ्जने परे –  अन्धकारेन ओनद्धा, ओवदति, ओसानं, वोसानं। क्वचीति किं –  अवसुस्सतु, अवसानं। व्यञ्जनेति किं –  अवयागमनं, अवेक्खति।</p>

<p rend="bodytext"></p>
<p rend="bodytext" n="127"><hi rend="paranum">१२७</hi><hi rend="dot">.</hi> <hi rend="bold">एवं-ख्वन्तरे वियस्स व्या।</hi></p>
<p rend="bodytext">एवंसद्द-खोसद्दानं अन्तरे ठितस्स वियसद्दस्स व्यादेसो होति। “एवं व्या खो अहं भन्ते भगवता धम्मं देसितं आजानामि”, एवं व्या खो ति एवं विय खो।</p>

<p rend="bodytext"></p>
<p rend="bodytext" n="128"><hi rend="paranum">१२८</hi><hi rend="dot">.</hi> <hi rend="bold">वाचाय व्यो पथे।</hi></p>
<p rend="bodytext">वाचासद्दस्स व्यो होति पथसद्दे परे –  व्यप्पथो। व्यप्पथोति वचनपथो, वाचा एव अञ्ञेसम्पि दिट्ठानुगतिं आपज्जन्तानं पथभूतत्ता व्यप्पथोति वुच्चति।</p>

<p rend="bodytext"></p>
<p rend="bodytext" n="129"><hi rend="paranum">१२९</hi><hi rend="dot">.</hi> <hi rend="bold">उ व्यञ्जने पुथस्स अन्तो।</hi></p>
<p rend="bodytext">पुथइच्चेतस्स अन्तो सरो व्यञ्जने परे उकारो होति –  पुथुज्जनो, पुथुभूतं। व्यञ्जनेति किं –  पुथ अयं।</p>

<p rend="bodytext"></p>
<p rend="bodytext" n="130"><hi rend="paranum">१३०</hi><hi rend="dot">.</hi> <hi rend="bold">क्वचोकारागमो।</hi></p>
<p rend="bodytext">क्वचि ओकारागमो होति व्यञ्जने परे –  परोसहस्सं भिक्खुसङ्घं, जीव त्वं सरदो सतं। क्वचीति कस्मा –  एथ पस्सथिमं लोकं, अन्धीभूतो अयं लोको। आचरिया पन ओकारेन सहापि गकारागमं इच्छन्ति, ते “अतिप्पगो खो ताव सावत्थियं पिण्डाय चरितु”न्ति उदाहरन्ति। अयं पन अस्माकं रुचि –  पगोसद्दो पातोसद्देन समानत्थो निपातो ति दट्ठब्बो, तेनाहु अट्ठकथाचरिया –  “अतिप्पगोति अतिविय पातोति अत्थो”ति।</p>

<p rend="bodytext"></p>
<p rend="bodytext" n="131"><hi rend="paranum">१३१</hi><hi rend="dot">.</hi> <hi rend="bold">नपुंसके तंसद्दादीनं निग्गहीतं व्यञ्जने निस्सरं तकारं (सो) च सस्सरं दकारं क्वचि गाथायं।</hi></p>
<p rend="bodytext">यदिच्छसे त्वं तदते समिज्झतु, न ब्राह्मणस्सेतद किञ्चि सेय्यो, एत्थ हि “तं ते”ति छेदो, ‘एतं किञ्ची’ति च। क्वचीति किं –  न तं जितं साधुजितं; एतं मङ्गलमुत्तमं।</p>

<p rend="bodytext"></p>
<p rend="bodytext" n="132"><hi rend="paranum">१३२</hi><hi rend="dot">.</hi> <hi rend="bold">अधिस्स अज्झो।</hi></p>
<p rend="bodytext">अधिइच्चेतस्स व्यञ्जने परे क्वचि अज्झादेसो होति, सो च खो गाथायं दट्ठब्बो –  अगारं अज्झ सो वसि, अधि सो आवसीति छेदो; तत्थ अज्झसद्दं आवसिसद्देन सम्बन्धित्वा अत्थो वत्तब्बो “सचे अगारं अज्झावसती”ति पाळिदस्सनतो, विचित्रनयं हि भगवतो पावचनं।</p>

<p rend="bodytext"></p>
<p rend="bodytext" n="133"><hi rend="paranum">१३३</hi><hi rend="dot">.</hi> <hi rend="bold">अद्धो भूमये परे।</hi></p>
<p rend="bodytext">अधिइच्चेतस्स भूधातुमये परे क्वचि अद्धादेसो होति। अद्धभूतो अद्धभवति –  चक्खु भिक्खवे अद्धभूतं; किंसु सब्बं अद्धभवि … नामं सब्बं अद्धभवि। क्वचीति किं –  अधिभूतो अधिभवति।</p>

<p rend="bodytext"></p>
<p rend="centre">-इति सद्दनीतियं व्यञ्जनसन्धिविधानं निट्ठितं।</p>

<p rend="bodytext"></p>

<p rend="bodytext"></p>
<p rend="subhead">वोमिस्ससन्धिविधानं</p>

<p rend="bodytext"></p>
<p rend="bodytext">अथ वोमिस्ससन्धिविधानं भवति।</p>
<p rend="bodytext">मिस्सीभूतानं सरव्यञ्जनादीनं सन्धि वोमिस्ससन्धि; तथा हि सरव्यञ्जननिग्गहीतादेसलोपकरणवसेन साधितो सन्धि “वोमिस्ससन्धी”ति वुच्चति, सो एव सरव्यञ्जननिग्गहीतादेसलोपविपरीतादिवसेन अनेकसङ्गहत्ता “साधारणसन्धी”ति च वुच्चति, तथा सो एव गाथासु छन्दानुरक्खणत्थं वुत्तिअनुरक्खणत्थञ्च चुण्णियपदेसु सुखुच्चारणत्थं लोपागमादिवसेन साधितत्ता “वुत्तसन्धी”ति च वुच्चति। किञ्चापि ते तिविधा सन्धयो नामतो विसुं वुत्ता, तथापि सरसन्धि-व्यञ्जनसन्धीसु येव सङ्गहं गच्छन्तीति दट्ठब्बं।</p>

<p rend="bodytext"></p>
<p rend="bodytext" n="134"><hi rend="paranum">१३४</hi><hi rend="dot">.</hi> <hi rend="bold">एकारो अकारं इकारं गाथं पत्वा।</hi></p>
<p rend="bodytext">एकारो अकारं पप्पोति, इकारं वा क्वचि गाथं पत्वा –  अकरम्हस ते किच्चं; ओक्कन्तामसि भूतानि; इध हेमन्तगिम्हिसु। क्वचीति किमत्थं –  गाथायम्पि कत्थचि विसये एकारो अकारं न पप्पोतीति दस्सनत्थं। गाथन्ति किं –  हेमन्तगिम्हेसु।</p>

<p rend="bodytext"></p>
<p rend="bodytext" n="135"><hi rend="paranum">१३५</hi><hi rend="dot">.</hi> <hi rend="bold">संयुत्तो व्यञ्जनो विसंयोगो।</hi></p>
<p rend="bodytext">संयुत्तो व्यञ्जनो गाथं पत्वा क्वचि विसंयोगो होति –  पुत्तानं हि वधो दुखो; विविधं विन्दते दुखं; निरयम्हि अपच्चिसं। गाथन्ति किं –  दुक्खा वेदना। क्वचीति किं –  न दुक्खं अहिना दट्ठं, अहं पुरे संयमिस्सं।</p>

<p rend="bodytext"></p>
<p rend="bodytext" n="136"><hi rend="paranum">१३६</hi><hi rend="dot">.</hi> <hi rend="bold">असंयोगो ससंयोगो च।</hi></p>
<p rend="bodytext">असंयोगो व्यञ्जनो गाथं पत्वा क्वचि ससंयोगो होति –  धम्मो पापेति सुग्गतिं। गाथन्ति किं –  सुगतिं सग्गं लोकं उपपन्नो। क्वचीति किं –  इतो भो सुगतिं गच्छ।</p>

<p rend="bodytext"></p>
<p rend="bodytext" n="137"><hi rend="paranum">१३७</hi><hi rend="dot">.</hi> <hi rend="bold">क्वचि सरे व्यञ्जने वा पटि पतिस्स।</hi></p>
<p rend="bodytext">पतिइच्चेतस्स सरे वा व्यञ्जने वा परे क्वचि पटिआदेसो होति –  पटग्गि दातब्बो, पटिहञ्ञति। क्वचीति किं –  पतिलीयति, पतिरूपदेसवासो च।</p>

<p rend="bodytext"></p>
<p rend="bodytext" n="138"><hi rend="paranum">१३८</hi><hi rend="dot">.</hi> <hi rend="bold">निग्गहीतं वग्गे वग्गन्तं वा।</hi></p>
<p rend="bodytext">निग्गहीतं वग्गक्खरे परे यथासकं वग्गन्तं वा पप्पोति –  दीपङ्करो, धम्मञ्चरे सुचरितं, लोकस्स सण्ठिति; तन्निब्बुतं, सङ्घसम्मतो। वाति कस्मा –  न तं कम्मं कतं साधु।</p>

<p rend="bodytext"></p>
<p rend="bodytext" n="139"><hi rend="paranum">१३९</hi><hi rend="dot">.</hi> <hi rend="bold">ले लकारं।</hi></p>
<p rend="bodytext">निग्गहीतं खो लकारे परे लकारं पप्पोति वा –  असल्लीनं, पटिसल्लीनो, पटिसल्लानो, सल्लक्खणा, पुल्लिङ्गं। वाति कस्मा –  आमिसं लभति।</p>

<p rend="bodytext"></p>
<p rend="bodytext" n="140"><hi rend="paranum">१४०</hi><hi rend="dot">.</hi> <hi rend="bold">ञं ए-हे।</hi></p>
<p rend="bodytext">एकार-हकारे परे निग्गहीतं खो ञकारं पप्पोति वा –  पच्चत्तञ्ञेव परिनिब्बायिस्सामि; तञ्ञेवेत्थ पटिपुच्छिस्सामि; एवञ्हि वो भिक्खवे सिक्खितब्बं; तञ्हि तस्स मुसा होति, सञ्हितो। वाति कस्मा –  एवमेव त्वम्पि, एवमेतं अभिञ्ञाय; एवं होति सुभासितं; पमाणरहितं हितं।</p>

<p rend="bodytext"></p>
<p rend="bodytext" n="141"><hi rend="paranum">१४१</hi><hi rend="dot">.</hi> <hi rend="bold">ये सह।</hi></p>
<p rend="bodytext">निग्गहीतं खो यकारे परे सह यकारेन ञकारं पप्पोति वा –  सञ्ञोजनं, सञ्ञोगो,सञ्ञुत्तं। वाति कस्मा –  संयोगो, संयुत्तं।</p>

<p rend="bodytext"></p>
<p rend="bodytext" n="142"><hi rend="paranum">१४२</hi><hi rend="dot">.</hi> <hi rend="bold">नपुंसके य-त-एतेहि दो सरे पायेन।</hi></p>
<p rend="bodytext">नपुंसकलिङ्गे वत्तमानेहि य त एत इच्चेतेहि परस्स निग्गहीतस्ससरे परे पायेन दकारादेसो होति वा –  बावरियो यदब्रवि, तदेवारम्मणं, एतदवोच सत्था। वाति कस्मा –  यं अब्रवि। पायेनाति किं –  यं एतं वारिजं पुप्फं।</p>

<p rend="bodytext"></p>
<p rend="bodytext" n="143"><hi rend="paranum">१४३</hi><hi rend="dot">.</hi> <hi rend="bold">मो इतरे।</hi></p>
<p rend="bodytext">इतरे लिङ्गद्वये वत्तमानेहि य त एतइच्चेतेहि परस्स निग्गहीतस्स सरे परे मकारादेसो होति –  यमाहु देवेसु सुजम्पतीति, तमत्थं पकासेन्तो, एतमत्थं विदित्वा, तमब्रवि महाराजा। वाति कस्मा –  सुधम्माति च यं आहु।</p>

<p rend="bodytext"></p>
<p rend="bodytext" n="144"><hi rend="paranum">१४४</hi><hi rend="dot">.</hi> <hi rend="bold">समासे दो तिलिङ्गे।</hi></p>
<p rend="bodytext">समासे तिविधलिङ्गे वत्तमानेहि य त एत इच्चेतेहि परस्स निग्गहीतस्स सरे परे दकारादेसो होति –  यस्स सद्दस्स पदस्स वा अनन्तरं यदनन्तरं, यस्सा गाथाय अनन्तरं यदनन्तरं, ‘यं अनन्तर’न्ति छेदो; एवं तदनन्तरं, एतस्स सद्दस्स पदस्स वा अत्थो एतदत्थो, एतिस्सा गाथाय अत्थो एतदत्थो, ‘एतं अत्थो’ति छेदो।</p>

<p rend="bodytext"></p>
<p rend="bodytext" n="145"><hi rend="paranum">१४५</hi><hi rend="dot">.</hi> <hi rend="bold">सेसतो मो दो च सरे व्यञ्जने वा।</hi></p>
<p rend="bodytext">वुत्तप्पकारेहि य त एत इच्चेतेहि सेसतो सद्दतो परस्स निग्गहीतस्स सरे वा व्यञ्जने वा परे मकारादेसो होति दकारादेसो च –  एवमेतं अभिञ्ञाय, अहमेव, त्वमेव, बुद्धम सरणम गच्छामि, सद्धा सद्दहना, तद्धितं। वाति किं –  एवाचारा भिक्खुनियो; बुद्धं सरणं गच्छामि।</p>

<p rend="bodytext"></p>
<p rend="bodytext" n="146"><hi rend="paranum">१४६</hi><hi rend="dot">.</hi> <hi rend="bold">क्वचि निग्गहीतागमो।</hi></p>
<p rend="bodytext">(क्वचि) निग्गहीतागमो होति सरे वा व्यञ्जनेवा परे क्वचि –  चक्खुं उदपादि, अवंसिरो, यावञ्चिदं भिक्खवे, तंसम्पयुत्तो, अणुंथूलानि सब्बसो, मनोपुब्बङ्गमा धम्मा। क्वचीति कस्मा –  इधेव ताव अच्छस्सु, पेच्च सग्गे पमोदति।</p>

<p rend="bodytext"></p>
<p rend="bodytext" n="147"><hi rend="paranum">१४७</hi><hi rend="dot">.</hi> <hi rend="bold">लोपं।</hi></p>
<p rend="bodytext">निग्गहीतं खो सरे वा व्यञ्जने वा परे क्वचि लोपं पप्पोति –  भिक्खूनासि समागमो, अज्जतग्गे पाणुपेतं, तासाहं सन्तिके, विदूनग्गं, सब्बदस्सावी, अरियसच्चान दस्सनं, एतं बुद्धान सासनं, सन्ता वाचा च कम्म च। क्वचीति कस्मा –  अहमेव नून बालो, तं तेसं मङ्गलमुत्तमं।</p>

<p rend="bodytext"></p>
<p rend="bodytext" n="148"><hi rend="paranum">१४८</hi><hi rend="dot">.</hi> <hi rend="bold">परो सरो वा।</hi></p>
<p rend="bodytext">निग्गहीतम्हा परो सरो लोपं पप्पोति वा –  अभिनन्दुन्ति, उत्तत्तं व, इदम्पि। वाति कस्मा –  अहमेव, एतदब्रवि।</p>

<p rend="bodytext"></p>
<p rend="bodytext" n="149"><hi rend="paranum">१४९</hi><hi rend="dot">.</hi> <hi rend="bold">लुत्ते व्यञ्जनो विसंयोगो।</hi></p>
<p rend="bodytext">निग्गहीतम्हा परस्मिं सरे लुत्ते यदिपि व्यञ्जनो संयुत्तो विसंयोगो होति। एवं’स ते आसवा, पुप्फं’सा उप्पज्जति - सचे भुत्तो भवेय्याहं साजीवो गरहितो मम” इदं पन ठानं पठमपादेन दुतियपादस्स सम्बज्झनट्ठानं, तञ्च खो निग्गहीतम्हा परस्स लोपकारणा संयोगव्यञ्जनस्स विसंयोगभावकरणेन सन्धिकरणट्ठानं, न अक्खरसङ्कन्तिवसेन। तेपिटके हि बुद्धवचने निग्गहीतम्हा परसरस्स लोपकारणा संयोगव्यञ्जनस्स विसंयोगभावसहितं पाळिप्पदेसं ठपेत्वा नत्थि अञ्ञो पाळिप्पदेसो, यत्थ गाथानं पठमपादस्स दुतियपादेन ततियपादस्स च चतुत्थपादेन सद्धिं अक्खरसङ्कन्तिवसेन वा पदसङ्कन्तिवसेन वा सन्धि सिया। कवीनं पन सद्दरचनाविसये सो पदेसो अत्थेव, तं यथा –  “यत्थ पतिट्ठितञ्चेत-मेतं वत्वा विधिन्ततो”ति च, “उपक्कमेन वा केसञ्चुपच्छेदककम्मुना”ति च, “सोतापन्ना च सकदागामिनो चापि पुग्गला”ति च “नामं द्विधा चतुधा च अन्वत्थसामञ्ञआदितो, विज्जमानाविज्जमानत्तादितो छब्बिधं मत”न्ति अयं अक्खरसङ्कन्तिपदेसो, “वधादि पञ्चरतनत्तयस्सागुणवण्णनं” अयं पदसङ्कन्तिपदेसो। द्वेपि एता सङ्कन्तियो यथा पाळियं पठम-दुतियपादेसु ततिय-चतुत्थपादेसु च सम्बद्धआदिअक्खरो समासो न लब्भति, तथा न लब्भन्तीति दट्ठब्बा। केचि पनेत्थ वदेय्युं –  ननु च भो “एवाहं चिन्तयित्वान अनेककोटिसतं धन”न्ति एत्थ पठम-दुतियपादा सन्धिवसेन सम्बज्झन्ति, अथ किमत्थं “नत्थि अञ्ञो पाळिप्पदेसो”ति आदि वुत्तन्ति। तन्न, पठमपादेन दुतियपादस्स असम्बज्झनतो, एत्थ हि “चिन्तयित्वानानेककोटिसत”न्ति सन्धिकिच्चेन पयोजनं नत्थि, तस्मा पठमपादं पहाय “न एककोटिसतं नेककोटिसत”न्ति सन्धिकिच्चमेव इच्छितं समासवसेन, यथा “न अरूपावचरा धम्मा”ति। द्वे पन पादा न सम्बज्झन्तीति कथं ञायतीति चे? पाठन्तरेन ञायति, अत्रिदं पाठन्तरं  –  नेकानं नागकोटीनं परिवारेत्वानहं तदा वज्जेन्तो सब्बतुरियेहि, लोकजेट्ठं उपागमिन्ति; नेकसद्दो पनेत्थ अनुपपदो हुत्वा तिट्ठति, तेन ञायति ‘द्वे पदा न सम्बज्झन्ती’ति; यथा अलाबु-लाबुसद्दा विसुं दिस्सन्ति, तथा अनेक-नेकसद्दा विसुं सासने दिस्सन्ति “अनेककोटिसन्निचयो, नेककोटिसतं धन”न्ति आदीसु। इति पाळियं अक्खरसङ्कन्ति च पदसङ्कन्ति च सब्बथापि नत्थीति दट्ठब्बं; तासु हि सङ्कन्तीसु पदानि छिन्नभिन्नानि होन्ति, पदेसु छिन्नभिन्नेसु जातेसु अत्थो अपरिव्यत्तो सिया, अत्थावबोधोपि छिन्नभिन्नो विय धम्मं सुणन्ते वेनेय्ये पटिभायेय्य, तस्मा धम्मिस्सरेन भगवता द्वे सङ्कन्तियो वज्जेत्वा सब्बसत्तानं मूलभासाभूताय मागधिकाय सभावनिरुत्तिया तन्ति ठपिता, भगवतो सावकेहि अरियेहि तदनुलोमेनेव तन्ति ठपिता, देवतादीनं भासितेसु यं अपनेतब्बं होति, तं अपनयिंसु, सुद्धं पन व्यञ्जनं रोपयिंसु।</p>

<p rend="bodytext"></p>
<p rend="bodytext" n="150"><hi rend="paranum">१५०</hi><hi rend="dot">.</hi> <hi rend="bold">निग्गहीतप्परो इकारो अकारं उकारञ्च मकारे।</hi></p>
<p rend="bodytext">तं इमिना पेतं, तदमिना पेतं, एवं इमं, एवुमं।</p>

<p rend="bodytext"></p>
<p rend="bodytext" n="151"><hi rend="paranum">१५१</hi><hi rend="dot">.</hi> <hi rend="bold">अकारो एकारं हकारे।</hi></p>
<p rend="bodytext">कं अहं, के हं कहं।</p>

<p rend="bodytext"></p>
<p rend="bodytext" n="152"><hi rend="paranum">१५२</hi><hi rend="dot">.</hi> <hi rend="bold">सहकस्स कस्स पतिम्हि निग्गहीतत्तं।</hi></p>
<p rend="bodytext">ब्रह्मा सहम्पति।</p>

<p rend="bodytext"></p>
<p rend="bodytext" n="153"><hi rend="paranum">१५३</hi><hi rend="dot">.</hi> <hi rend="bold">व्यञ्जने निग्गहीतं अं।</hi></p>
<p rend="bodytext">एवं वुत्ते, तं साधु।</p>

<p rend="bodytext"></p>
<p rend="bodytext" n="154"><hi rend="paranum">१५४</hi><hi rend="dot">.</hi> <hi rend="bold">परियादीनं र-यादिवण्णस्स य-रादीहि विपरियायो।</hi></p>
<p rend="bodytext">परियुदाहासि, पयिरुदाहासि, अरियस्स, अयिरस्स. करिया, कयिरा, बहुआबाधो, बव्हाबाधो, मसका, मकसा, न अभिनेय्य, अनभिनेय्य, अरिया, अयिरा - अरियसद्देन सामिपि वत्तब्बो –  अरियो, अयिरो, सामीति अत्थो।</p>

<p rend="bodytext"></p>
<p rend="bodytext" n="155"><hi rend="paranum">१५५</hi><hi rend="dot">.</hi> <hi rend="bold">संसद्दे परलोपे पुब्बो दीघं।</hi></p>
<p rend="bodytext">संरत्तो, सारत्तो, एवं सारागो, सारम्भो, अविसाहारो। संसद्देति किं –  अरियसच्चान दस्सनं, किं नुमा व समणियो।</p>

<p rend="bodytext"></p>
<p rend="bodytext" n="156"><hi rend="paranum">१५६</hi><hi rend="dot">.</hi> <hi rend="bold">वासिट्ठस्सिकारो एत्तं पावचने।</hi></p>
<p rend="bodytext">वासेट्ठो।</p>

<p rend="bodytext"></p>
<p rend="bodytext" n="157"><hi rend="paranum">१५७</hi><hi rend="dot">.</hi> <hi rend="bold">वण्णनियमो छन्दो, गरु-लहुनियमो वुत्ति।</hi></p>

<p rend="bodytext"></p>
<p rend="bodytext" n="158"><hi rend="paranum">१५८</hi><hi rend="dot">.</hi> <hi rend="bold">गाथासु छन्द-म-अभेदत्थं अक्खरलोपो।</hi></p>
<p rend="bodytext">अदुस्स मम खेत्तपालस्स, दुस्स मे खेत्तपालस्स; चन्दोव पतितो छमाय, चन्दोव पतितो छमा; पुब्बेव च सोमनस्सदोमनस्सं, पुब्बेव च सोमनदोमनस्सं; एवमेव नून राजानं, “एवमेव नून राजानं” इति आदि-अन्त-मज्झलोपो दट्ठब्बो; अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="159"><hi rend="paranum">१५९</hi><hi rend="dot">.</hi> <hi rend="bold">वुत्तानुरक्खणत्थं विपरीतता।</hi></p>
<p rend="bodytext">एत्थाचरियानं मतं कथयाम –  केचिहि आचरिया “गाथासु वुत्तिअनुरक्खणत्थाय गरु-लहूनं नियमस्स पालनत्थाय विपरीतता”ति, केचि पन “गाथावत्त-सुत्तन्तवत्त-तरङ्गवत्तादीनं वत्तानं अनुरक्खणत्थाय वण्णविकारता होती”ति वदन्ति। अकरम्हसे ते किच्चं, अकरम्हस ते किच्चं; चरेय्य तेनत्तमनो सतिमा; नप्पज्जहे वण्णबलं पुराणं।</p>

<p rend="bodytext"></p>
<p rend="bodytext" n="160"><hi rend="paranum">१६०</hi><hi rend="dot">.</hi> <hi rend="bold">सुत्ते सुखुच्चारणत्थमक्खरलोपो विपरीतता च।</hi></p>
<p rend="bodytext">द्वासट्ठि पटिपदा, “द्वट्ठि पटिपदा”; एवं “द्वट्ठन्तरकप्पा”; सयं अभिञ्ञाय सच्छिकत्वा, “सयं अभिञ्ञा सच्छिकत्वा”; पटिसङ्खाय योनिसो, “पटिसङ्खा योनिसो”; सुवण्णमयं, “सो(व)ण्णमयं”; नवनीतं, “नोनीतं”; विलपति एव सो दिजो, “विलपत्वेव सो दिजो”; समन्तपासादिका इति एव, “समन्तपासादिका त्वेव”; सुआक्खातो, “स्वाक्खातो” वनप्पगुम्बो, “वनप्पगुम्बे”; सुखं दुक्खं जीवो, “सुखे दुक्खे जीवे”; जीवो च सत्त इमे काया, “जीवे च सत्तिमे काया”; को गन्धब्बो, “के गन्धब्बे”; बाला च पण्डिता च, “बाले च पण्डिते च; अट्ठ नागावाससतानि, “अट्ठ नागावाससते”; विरत्ता कोसियायनी, “विरत्ते कोसियायने”; एसो सो एको, “एसे से एके”। अथ पनाचरिया “सोय्यथीदं, सेय्यथीद”न्ति ओकारस्स एकारत्तं इच्छन्ति। पाठन्तरं तेहि दिट्ठं भविस्सति, मयं पन न पस्साम। तथा “सा इत्थी, सोत्थी”ति आकारस्स ओकारत्तं इच्छन्ति। मयं पन ‘सा इत्थी’ति अत्थवन्तं सोत्थीपदं न पस्साम, ‘सुन्दरित्थी’ति अत्थवन्तं एव सोत्थीति पदं पस्साम। अत्रायं पाळि “न चापि सोत्थि भत्तारं, इस्साचारेन मञ्ञती”ति, तत्रायं संहितापदच्छेदो “सु-इत्थि, सोत्थी”ति। तथा आचरिया “रत्तञ्ञो, रत्तञ्ञू”इति ओकारस्स ऊकारत्तं इच्छन्ति। मयं तु “कालञ्ञू समयञ्ञू च, स राजवसतिं वसे”ति आदि पाळिदस्सनतो तस्सीलत्थे ऊपच्चयवसेन “रत्तञ्ञू सब्बञ्ञू कालञ्ञू”ति ऊकारन्ततं इच्छाम; अपि च “रत्तञ्ञा, वंसञ्ञा”ति दस्सनतो पन “रत्तञ्ञो वंसञ्ञो”ति ओकारन्तत्तम्पि इच्छाम – “सब्बञ्ञू”ति पदे अयं नयो न लब्भति।</p>

<p rend="bodytext"></p>
<p rend="bodytext" n="161"><hi rend="paranum">१६१</hi><hi rend="dot">.</hi> <hi rend="bold">अप्पक्खरानं बहुत्तं अञ्ञथत्तञ्च।</hi></p>
<p rend="bodytext">सरति, “सुसरति”; सकेहि, “सुवकेहि”; सामी, “सुवामि”; सामिनी, “सुवामिनी”; सत्तो, “सत्तवो”; मच्चो, “मातियो”; द्वे, “दुवे”; तण्हा, तसिणा; पम्हं, “पखुमं” इच्चादीनि।</p>

<p rend="bodytext"></p>
<p rend="bodytext" n="162"><hi rend="paranum">१६२</hi><hi rend="dot">.</hi> <hi rend="bold">बह्वक्खरानं अप्पत्तं अञ्ञथत्तञ्च।</hi></p>
<p rend="bodytext">आचरियं “आचेरं”; कातियानो, “कच्चानो”; पदुमानि, “पद्मानि” इच्चादीनि।</p>

<p rend="bodytext"></p>
<p rend="bodytext" n="163"><hi rend="paranum">१६३</hi><hi rend="dot">.</hi> <hi rend="bold">क्वचि सरे व्यञ्जने वा ओदन्तानं नामानं अकारन्तत्तं पकति।</hi></p>
<p rend="bodytext">सो एव अत्थो, “स एवत्थो”; एवं “स सीलवा; एस आभोगो, एस धम्मो”; तुवञ्च धनुसेखो च, “तुवञ्च धनुसेख च”; एवं “ककुसन्ध कोणागमनो; थेर वादानमुत्तमो”ति। अट्ठकथासु पन ओकारस्स अदस्सनेन विभत्तिसुतिया अभावतो “ककुसन्ध”इति अविभत्तिको निद्देसोति च “थेर इति अविभत्तिको निद्देसो”ति च वुत्तं, तस्मा “स एवत्थो, एस आभोगो”ति आदीसु स-एस-सद्दा अविभत्तिकाति पि वत्तुं वट्टति परियायेन, निप्परियायेन पन “इध धम्मं चरित्वान राज सग्गं गमिस्ससी”ति एत्थ आलपनत्थे वत्तमानो लुत्तविभत्तिको हुत्वा सविभत्तिको राजसद्दो विय स-एस-इच्चेते सविभत्तिका येव; तथा हि लुत्तविभत्तिके राजसद्दे सविभत्तिके जाते सति कथं विभत्तिविकारस्स ओकारस्स अकारभावं गतत्ता स-एस-इच्चेते अविभत्तिका सियुन्ति - इति सविभत्तिकायेव स-एससद्दा भवन्ति। “तुवञ्च धनुसेख चा”ति आदीसु पन धनुसेख ककुसन्ध इच्चादयो अविभत्तिका वा होन्ति सविभत्तिका वा, एकन्तअविभत्तिका पन सद्दा “सीदतीति सत, अत्थीति असा”ति पदानि भवन्ति, तस्मा “सतस्मीति होती”ति एत्थ “सत अस्मी”ति छेदो कातब्बो, अनिच्चो अस्मीति अत्थो, “असस्मीति होती”ति एत्थ “अस अस्मी”ति छेदो, निच्चो अस्मीति अत्थो।</p>

<p rend="bodytext"></p>
<p rend="bodytext" n="164"><hi rend="paranum">१६४</hi><hi rend="dot">.</hi> <hi rend="bold">वुत्तिरक्खणे मागमे।</hi></p>
<p rend="bodytext">वुत्तिरक्खणट्ठाने मकारागमे परे ओदअन्तानं नामानं अकारन्तत्तं पकति –  मग्गमत्थि गमको न विज्जति; पच्चयाकारमेव च; एस मग्गं। मागमेति किं? एस मग्गो अधम्मट्ठ।</p>

<p rend="bodytext"></p>
<p rend="bodytext" n="165"><hi rend="paranum">१६५</hi><hi rend="dot">.</hi> <hi rend="bold">मादेसे अकारो दीघं।</hi></p>
<p rend="bodytext">वुत्तिरक्खणट्ठाने मकारादेसे सति अकारो दीघं पप्पोति –  नयिदं पञ्ञवतामिव; धम्मो अरहतामिव; नभं ताराचितामिव। मकारादेसेति किं –  बको कक्कटकामिव।</p>

<p rend="bodytext"></p>
<p rend="bodytext" n="166"><hi rend="paranum">१६६</hi><hi rend="dot">.</hi> <hi rend="bold">अपिचस्स इलोपो पस्स चत्तं।</hi></p>
<p rend="bodytext">वुत्तिरक्खणट्ठाने अपि-च-सद्दस्स इकारस्स लोपो होति, पकारस्स च चकारत्तं –  अच्चायं मज्झिमो खण्डो। वुत्तिरक्खणेति किं –  अपि चायं … तपोदा।</p>

<p rend="bodytext"></p>
<p rend="bodytext" n="167"><hi rend="paranum">१६७</hi><hi rend="dot">.</hi> <hi rend="bold">अतिच्चस्स वा तिलोपो।</hi></p>
<p rend="bodytext">अथ वा वुत्तिरक्खणट्ठाने अतिच्च-सद्दस्स तिकारलोपो होति –  अच्चायं मज्झिमो खण्डो।</p>

<p rend="bodytext"></p>
<p rend="bodytext" n="168"><hi rend="paranum">१६८</hi><hi rend="dot">.</hi> <hi rend="bold">ठानन्तरगति निग्गहीतस्स।</hi></p>
<p rend="bodytext">वुत्तिरक्खणट्ठाने अत्तनिस्सयं छड्डेत्वा निग्गहीतस्स ठानन्तरगमनं होति –  ते तं अस्से अयाचिसुं; यथाभूतं विपस्सिसुं।</p>

<p rend="bodytext"></p>
<p rend="bodytext">– इमस्मिं पन पकरणे कानिचि लक्खणानि अनियमवसेन वुत्तानि, तेहि विविधानि रूपानि सिज्झन्ति; एवं सन्तेपि अनियमवसेन वुत्तत्ता तत्थ पाळिप्पदेसे सोतूनं सम्मोहो सिया, रूपानञ्च अतिप्पसङ्गोति तदुभयविवज्जनत्थं अप्पमत्तकं नियमं वदाम, न एत्थ पुनरुत्तिदोसो अवगन्तब्बो।</p>

<p rend="bodytext"></p>
<p rend="bodytext" n="169"><hi rend="paranum">१६९</hi><hi rend="dot">.</hi> <hi rend="bold">इकारो अकारं तंनिमित्तं तकारलोपो।</hi></p>
<p rend="bodytext">इमा गाथा अभासित्थ, “इमा गाथा अभासथ”; उदकेनाभिसिञ्चित्थ, “उदकेनाभिसिञ्चथ”।</p>

<p rend="bodytext"></p>
<p rend="bodytext" n="170"><hi rend="paranum">१७०</hi><hi rend="dot">.</hi> <hi rend="bold">अकारो एकारं ठाने।</hi></p>
<p rend="bodytext">नवच्छन्नके दानि दिय्यति।</p>

<p rend="bodytext"></p>
<p rend="bodytext" n="171"><hi rend="paranum">१७१</hi><hi rend="dot">.</hi> <hi rend="bold">अकारो क्वचि ओकारं।</hi></p>
<p rend="bodytext">“पिता चुपहतो मनो”। क्वचीति किं –  उपहतमनो।</p>

<p rend="bodytext"></p>
<p rend="bodytext" n="172"><hi rend="paranum">१७२</hi><hi rend="dot">.</hi> <hi rend="bold">उकारो ओकारं।</hi></p>
<p rend="bodytext">“सो तत्थो, सो सिन्नो; सोवण्णमयं; सोत्थि।</p>

<p rend="bodytext"></p>
<p rend="bodytext" n="173"><hi rend="paranum">१७३</hi><hi rend="dot">.</hi> <hi rend="bold">गेहस्स एकारो अकारं इकारञ्च समास-तद्धितेसु।</hi></p>
<p rend="bodytext">गहकूटं, गहपति, गहट्ठो; गिही।</p>

<p rend="bodytext"></p>
<p rend="bodytext" n="174"><hi rend="paranum">१७४</hi><hi rend="dot">.</hi> <hi rend="bold">एकारो इकारं।</hi></p>
<p rend="bodytext">दुम्मिज्झं, दुम्मेज्झं वा।</p>

<p rend="bodytext"></p>
<p rend="bodytext" n="175"><hi rend="paranum">१७५</hi><hi rend="dot">.</hi> <hi rend="bold">अकारञ्च एकारागमे।</hi></p>
<p rend="bodytext">हञ्ञये वा पि कोचि नं, हञ्ञे एव … कोचि नन्ति छेदो।</p>

<p rend="bodytext"></p>
<p rend="bodytext" n="176"><hi rend="paranum">१७६</hi><hi rend="dot">.</hi> <hi rend="bold">ओकारो आकारं उकारञ्च।</hi></p>
<p rend="bodytext">विवटच्छदा; आरुग्यं; न तेनत्थं अबन्धि सु; अव्हायन्तु सुयुद्धेन; अपि नु हनुका सन्ता। तत्थ विवटच्छदाति विवटच्छदो, तथा हि महापदानसुत्तटीकायं “विवटच्छदाति ओकारस्स आकारं कत्वा निद्देसो”ति वुत्तं; अबन्धि सूति अबन्धि सो, निपातमत्तं वा सुकारो।</p>

<p rend="bodytext"></p>
<p rend="bodytext" n="177"><hi rend="paranum">१७७</hi><hi rend="dot">.</hi> <hi rend="bold">उस्स ई व्यञ्जने।</hi></p>
<p rend="bodytext">आसीविसो।</p>

<p rend="bodytext"></p>
<p rend="bodytext" n="178"><hi rend="paranum">१७८</hi><hi rend="dot">.</hi> <hi rend="bold">यथा-तथातो अञ्ञतो वा एवस्स एकारो इकारं।</hi></p>
<p rend="bodytext">यथा एव, “यथरिव”, तथा एव, “तथरिव”; भुसामिव।</p>

<p rend="bodytext"></p>
<p rend="bodytext" n="179"><hi rend="paranum">१७९</hi><hi rend="dot">.</hi> <hi rend="bold">संयोगे वाथवागमे दीघो रस्सं।</hi></p>
<p rend="bodytext">पगेव इतरा पजा; मया सम्मदक्खाता; दिट्ठेव धम्मे अञ्ञा।</p>

<p rend="bodytext"></p>
<p rend="bodytext" n="180"><hi rend="paranum">१८०</hi><hi rend="dot">.</hi> <hi rend="bold">पुग्गलवाचिनो आसवस्स सस्स द्वित्तं।</hi></p>
<p rend="bodytext">आसवो अस्सवो –  “अस्सवा पियभाणिनी; यञ्चे पुत्ता अनस्सवा”। पुग्गलवाचिनोति किं –  “आसवा धम्मा” - इति पुग्गलाभिधेय्य आसवसद्दो न पवत्तति, धम्माभिधेय्ये अस्सवसद्दो न पवत्ततीति; सङ्केतनिरूळ्हो हि अत्थेसु सद्दोति अयं नीति साधुकं मनसिकातब्बा।</p>

<p rend="bodytext"></p>
<p rend="bodytext" n="181"><hi rend="paranum">१८१</hi><hi rend="dot">.</hi> <hi rend="bold">पटिपदाय दस्स व्यञ्जनएसएस क्वचि लोपो।</hi></p>
<p rend="bodytext">एत्थ च पटिपदायाति पटिपदासद्दस्साति गहेतब्बं; तथा हि अत्थनिद्देसो विय सद्दनिद्देसोपि भवति, यथा “तुम्हाम्हाकं तयिमयी”ति, उच्चावचाहि पटिपा; पटिपं वदेहि भद्दन्ते; पटिपाय, पटिपासु। क्वचीति किं –  मज्झिमा पटिपदा।</p>

<p rend="bodytext"></p>
<p rend="bodytext" n="182"><hi rend="paranum">१८२</hi><hi rend="dot">.</hi> <hi rend="bold">सकिस्स इस्साकारो सदागमेन आगामिम्हि।</hi></p>
<p rend="bodytext">सकिसद्दस्स इकारस्स दकारागमेन सह पवत्ते आगामिसद्दे परे अकारादेसो होति –  सकदागामी।</p>

<p rend="bodytext"></p>
<p rend="bodytext" n="183"><hi rend="paranum">१८३</hi><hi rend="dot">.</hi> <hi rend="bold">पतिस्स पच्चो सरनिमित्तस्स वा व्यञ्जननिमित्तस्स वा।</hi></p>
<p rend="bodytext">हीने कुले पच्चाजातो, पच्चाजायति। एत्थ च पच्चाजातोति पतिजातो इति व्यञ्जननिमित्तेन पतिसद्दो सनिमित्तो भवति; अथ वा पच्चाजातोति पतिआजातो, “सचे एन्ति मनुस्सत्तं, अड्ढे आजायरे कुले”ति दस्सनतो एवं छेदो कतो इति सरनिमित्तेन पतिसद्दो सनिमित्तो भवति। तत्थ पुब्बपक्खवसेन पच्चसद्दाकारस्स दीघभावो व्यञ्जनसन्धि च वेदितब्बो, इतरवसेन सरसन्धि।</p>

<p rend="bodytext"></p>
<p rend="bodytext" n="184"><hi rend="paranum">१८४</hi><hi rend="dot">.</hi> <hi rend="bold">वाचासिलिट्ठत्थं अन्तगतादीनि पतन्ति पदन्ते।</hi></p>
<p rend="bodytext">सुत्तन्तो, कम्मन्तो, वनन्तं, ब्रह्मजालसुत्तन्तं, गूथगतं, मुत्तगतं; दिसता, देवता, इदप्पच्चयता।</p>

<p rend="bodytext"></p>
<p rend="bodytext" n="185"><hi rend="paranum">१८५</hi><hi rend="dot">.</hi> <hi rend="bold">यत्थ सन्धिते सरे न पदं सुखुच्चारणीयं, न तत्थ सरानं सन्धि।</hi></p>
<p rend="bodytext">एवमेव अज्झत्तं अरूपसञ्ञी; याव मे इदं ब्रह्मचरियं; इमं उदानं उदानेसि।</p>

<p rend="bodytext"></p>
<p rend="bodytext" n="186"><hi rend="paranum">१८६</hi><hi rend="dot">.</hi> <hi rend="bold">यत्थ सन्धितो सरो अत्थं दूसेति, न तत्थ सन्धि।</hi></p>
<p rend="bodytext">आयस्मा आनन्दो।</p>

<p rend="bodytext"></p>
<p rend="bodytext" n="187"><hi rend="paranum">१८७</hi><hi rend="dot">.</hi> <hi rend="bold">द्वीसु पदेसु न व्यञ्जने सरानं सन्धि।</hi></p>
<p rend="bodytext">अक्कोच्छि मं, अवधि मं; इन्द्रियेसु सुसंवुतं; एते हंसा पक्कमन्ति; ओरोधा च कुमारा च। ननु च भो “स सीलवा”ति आदीसु सरा सन्धिय्यन्तीति? न सन्धिय्यन्ति, ओकारस्स लोपट्ठाने अकारस्स आगतत्ता। यज्जेवं ते पयोगा सन्धिपयोगा न होन्ति; अथ कथं सन्धिविसये वुत्ताति। सच्चं, येभुय्यवसेन वुत्तेसु सन्धिपयोगेसु पक्खित्तत्ता सन्धिपयोगा येव ते पयोगा भवन्ति, तस्मा सन्धिविसये वुत्ता, लोकस्मिं हि येभुय्यवसेन वोहारो दिस्सति यथा “आ नगरा खदिरवन”न्ति।</p>

<p rend="bodytext"></p>
<p rend="bodytext" n="188"><hi rend="paranum">१८८</hi><hi rend="dot">.</hi> <hi rend="bold">एकपदन्तोगधे व्यञ्जने सरानं क्वचि सन्धि।</hi></p>
<p rend="bodytext">आरामरुक्खचेत्यानि, चेतियानि वन्दिंसु।</p>

<p rend="bodytext"></p>
<p rend="bodytext" n="189"><hi rend="paranum">१८९</hi><hi rend="dot">.</hi> <hi rend="bold">न सुद्धस्सरलोपो आदिस्स आकारे सरन्तरे वा।</hi></p>
<p rend="bodytext">आदिसद्दस्स आकारे परे अञ्ञस्मिं वा सरे परे व्यञ्जनसङ्खातस्स निस्सितस्स अभावेन विगतनिस्सितानं सुद्धस्सरानं लोपो न होति अत्थप्पकासने असमत्थत्ता, अ आदि येसं ते अआदयो, एवं आआदयो, इआदयो, ई-इन्नं त्थ-त्थं, उ आगतो। न सुद्धस्सरलोपोति किं –  अकारादयो, पब्बतादयो; एत्थ हि पुब्बसरे सतिपि आदिसद्दस्स आकारे परे सन्तेपि सनिस्सितत्ता सुद्धस्सरभावाभावतो लोपं पप्पोति एव।</p>

<p rend="bodytext"></p>
<p rend="bodytext" n="190"><hi rend="paranum">१९०</hi><hi rend="dot">.</hi> <hi rend="bold">उपपदे सुद्धासुद्धानं लोपो, सन्तेपि तस्मिं अञ्ञस्मिं वा।</hi></p>
<p rend="bodytext">उपपदे सति सुद्धस्सरासुद्धस्सरानं लोपो होति येव तस्मिं आदिसद्दस्स आकारे परे सन्तेपि अञ्ञस्मिं वा सरे परे सन्तेपि –  अक्खरापि अआदयो “अक्खरा पादयो”; क-अ-ईसा, केसा, को च अ च ईसो च केसाति समासो, एत्थ च कसद्देन ब्रह्मा वुत्तो, असद्देन विण्हु ईससद्देन इस्सरो वुत्तो। - किञ्चापि एतेहि द्वीहि लक्खणेहि दस्सिता एते पयोगा पाळियं न सन्ति, तथा पि पाळिया सद्धिं संसन्दनत्थं एते लोकिकप्पयोगे अवोचुम्ह, ‘अट्ठाने इदं कथित’न्ति न वत्तब्बं, नीतिवसेन वत्तब्बत्ता।</p>

<p rend="bodytext"></p>
<p rend="bodytext" n="191"><hi rend="paranum">१९१</hi><hi rend="dot">.</hi> <hi rend="bold">सुद्धस्सरम्हा इतिस्स इस्स लोपो।</hi></p>
<p rend="bodytext">इमस्मिं भगवतो पावचने सुद्धस्सरम्हा परस्स इतिसद्दस्स इकारस्स लोपो होति अत्थप्पकासने समत्थत्ता –  इति च दन्ति च दुति च खन्ति च ञाणं पवत्तती, न हेवं वत्तब्बे। इमस्मिं पन ठाने “इ इति चा”ति छेदं कत्वा परइकारे लुत्ते “इति चा”ति पदं सिज्झति; एत्थ इकारो ईसकं विच्छिन्दित्वा उच्चारेतब्बो, एवं उच्चारेतब्बत्ता एतं पदं अत्थप्पकासने समत्थं भवति, “अआदयो”ति आदीसु पन अकारे लुत्ते “आदयो”ति पदं अकारादयोति अत्थप्पकासने समत्थं न होति, विच्छिन्दित्वा उच्चारेतब्बभावाभावतो विसेसकभूतस्स अकारस्स विनट्ठत्ता; विसेसकस्मिं हि नट्ठे को विसेसितब्बं विसेसेस्सति – तस्मा अत्थप्पकासनेसमत्थं न होति। “इति चा”ति पदं पन समत्थं भवति येव विच्छिन्दित्वा उच्चारेतब्बत्ता। कविसमये “इ इती”ति पदमेव इच्छितब्बं होति, पावचनेपन दुविधोपि नयो इच्छितब्बो, तथा हि एकाधिप्पायोपि संहितापदच्छेदो भवति, तत्र अयं, “तत्रायं”; इच्चादि द्वाधिप्पायोपि भवति –  सुआगतं, “स्वागतं”; सुआगतं, “सागतं” इच्चादि; अथ वा दुईहितिका, “द्वीहितिका” इदं समानपदच्छेदं असमानत्थं एकप्पकारं द्वाधिप्पायं संहितापदन्ति वेदितब्बं। अपरो नयो –  अनत्थं ददातीति अनत्थदो, सो एव दकारस्स तकारं कत्वा “अनत्थतो”, अनत्थो अतो एतस्मा पुरिसस्माति वा “अनत्थतो” - एवम्पि द्वाधिप्पायं संहितापदं भवति; सा अहं “साहं”, इत्थिलिङ्गवसेन छेदो, अथ वा सो अहं “साहं” पुल्लिङ्गवसेन छेदो; अपरो नयो, छ अहं “साहं”, सङ्ख्यावसेन छेदो इच्चेवमादि अधिप्पायत्तयिको संहितापदच्छेदो। चतुराधिप्पायादयो पन न सन्ति। एवं नानाधिप्पायं विचित्रनयं भगवतो पावचनं। अत्रिमे पयोगा –  साहं विचरिस्सामि एकिका; साहं दानि सक्खि जानामि मुनिनो, देसयतो धम्मं सुगतस्स; अत्थि नेसं उसामत्तं, अथ साहस्स जीवितन्ति एत्थ च छ अहानि साह’न्ति एवं समाससम्भवतो छ अहं साहन्ति सहपदच्छेदसंहितापदं वेदितब्बं, यथा छ-आयतनं “सळायतन”न्ति, इति साहन्ति पदं अधिप्पायत्तयिकं भवति; ईदिसानं पदानं अत्थो पयोगानुरूपतो अत्थप्पकरणादिवसेन योजेतब्बो। तथा “तत्रायं इच्चादि एकसन्धिद्विसङ्खेपसंहितापदं, “सुता च पण्डिता त्यम्ह” इच्चादि द्विसन्धितिसङ्खेपसंहितापदन्ति गहेतब्बं। तथा अत्थि पदं नो-सन्धिपदञ्चेव सन्धिपदञ्च, तं यथा –  “उभयत्थ कलिग्गाहो ... उभयत्थ कटग्गाहो” इच्चादि, उभयस्मिं लोके कलिग्गाहो, उभयेसं वा अत्थानं कलिग्गाहो उभयत्थ कलिग्गाहो, पराजयग्गाहोति अत्थो; एस नयो “उभयत्थ कटग्गाहो”ति एत्था पि, कटग्गाहोति जयग्गाहो। इमस्मिं पन पकरणे छन्द-वुत्तिरक्खणादीसु यो पभेदो वत्तब्बो सिया, तं सब्बं गन्थवित्थारभयेन न वदाम; यं पनेत्थ “छन्दानुरक्खणत्थ”न्ति च “वुत्तिरक्खणत्थ”न्ति च “सुखुच्चारणत्थ”न्ति च वुत्तं, तं लोकोपचारमत्तवसेन वुत्तन्ति दट्ठब्बं; न हि भगवा छन्दञ्च वुत्तिञ्च रक्खति, ना पि सुखुच्चारणत्थं अक्खरलोपादिकं करोति. यो हि सासङ्को सभयो, सो अञ्ञेसं पण्डितानं सङ्काय उप्पज्जनकनिन्दाभयेन छन्दञ्च वुत्तिञ्च रक्खति, सुखुच्चारणत्थञ्च अक्खरलोपादिकं करोति, भगवा पन निरासङ्को निब्भयो, भगवतो पावचने खलितं नत्थि, सो कथं परप्पवादं पटिच्च छन्दञ्च वुत्तिञ्च रक्खिस्सति, सुखुच्चारणत्थञ्च अक्खरलोपादिकं करिस्सति, वुत्तं हेतं अभिधम्मटीकायं  –  “भगवा पन वचनानं लहु-गरुभावं न गणेति, बोधनेय्यानं पन अज्झासयानुलोमतो धम्मसभावं अविलोमेन्तो व तथा देसनं नियामेतीति न कत्थचि अक्खरानं बहुता वा अप्पता वा चोदेतब्बा”ति।</p>
<p rend="bodytext">इच्चेवं इमस्मिं पकरणे या नीति सासनस्सोपकाराय यथाबलं अम्हेहि ठपिता, ता सब्बापि सद्धासम्पन्नेहि कुलपुत्तेहि सासने आदरं कत्वा परियापुणितब्बाति।</p>

<p rend="bodytext"></p>
<p rend="centre">-	वोमिस्सकसन्धिविधानं निट्ठितं।</p>

<p rend="bodytext"></p>
<p rend="bodytext">विविधनयविचित्ते पाळिधम्मे पटुत्तं, सरमसरपरस्मिं तीहि सन्धीहि युत्ते।</p>
<p rend="bodytext">बहुविधनयसारे सन्धिकप्पम्हि योगं, करिय सुमति पोसो अत्थसारं लभेथ॥</p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे सन्धिकप्पो नाम वीसतिमो परिच्छेदो।</p>

<p rend="chapter"><hi rend="bold">२१. नामकप्प</hi></p>
<p rend="gatha1">इतो परं पवक्खामि, नामकप्पं हितावहं;</p>
<p rend="gatha1">सोतूनं पाटवत्थाय, परमे सोगते मते।</p>

<p rend="bodytext"></p>
<p rend="bodytext" n="192"><hi rend="paranum">१९२</hi><hi rend="dot">.</hi> <hi rend="bold">विसदत्तादिसहितं लीनत्थगमकं निप्फन्नवचनं लिङ्गं।</hi></p>
<p rend="bodytext">विसदभावादिसहितं लीनस्सत्थस्स गमकं निप्फन्नवचनंलिङ्गं नाम भवति – बुद्धो, भगवा इच्चादि; वुत्तं हि – “रुक्खोति वचनं लिङ्गं, लिङ्गत्थो तेन दीपितो; एवं लिङ्गञ्च लिङ्गत्थं, ञत्वा योजेय्य पण्डितो”ति।</p>

<p rend="bodytext"></p>
<p rend="bodytext" n="193"><hi rend="paranum">१९३</hi><hi rend="dot">.</hi> <hi rend="bold">विसदं पुल्लिङ्गं।</hi></p>
<p rend="bodytext">विसदं वचनं पुल्लिङ्गं नाम भवति – पुरिसो, नपुंसको, आपो, मातुगामो, राजा इच्चादि।</p>

<p rend="bodytext"></p>
<p rend="bodytext" n="194"><hi rend="paranum">१९४</hi><hi rend="dot">.</hi> <hi rend="bold">अविसदं इत्थिलिङ्गं।</hi></p>
<p rend="bodytext">देवता, रत्ति, वीसति इच्चादि।</p>

<p rend="bodytext"></p>
<p rend="bodytext" n="195"><hi rend="paranum">१९५</hi><hi rend="dot">.</hi> <hi rend="bold">नेव विसदं नाविसदं नपुंसकलिङ्गं।</hi></p>
<p rend="bodytext">चित्तं, रूपं, कलत्तं,अक्खं इच्चादि।</p>

<p rend="bodytext"></p>
<p rend="bodytext" n="196"><hi rend="paranum">१९६</hi><hi rend="dot">.</hi> <hi rend="bold">धातु-पच्चय-विभत्तिवज्जितं अत्थवं लिङ्गं।</hi></p>
<p rend="bodytext">धातु-पच्चय-विभत्तीहि विवज्जितं अत्थवन्तं पटिच्छन्नं अङ्गं निप्फन्नपदानं पठमं ठपेतब्बरूपं लिङ्गं नाम भवति – पुरिस, चित्त,माला इच्चादि।</p>
<p rend="bodytext" n="197"><hi rend="paranum">१९७</hi><hi rend="dot">.</hi> <hi rend="bold">उपसग्ग-निपाता च।</hi></p>
<p rend="bodytext">उपसग्ग-निपाता च लिङ्गं नाम भवन्ति – पति,अत्थि, सक्का इच्चादयो।</p>

<p rend="bodytext"></p>
<p rend="bodytext" n="198"><hi rend="paranum">१९८</hi><hi rend="dot">.</hi> <hi rend="bold">स्यादयो त्यादयो च विभत्तियो।</hi></p>
<p rend="bodytext">स्यादयो त्यादयो च सद्दा विभत्तिनामका भवन्ति। कम्मादिवसेन एकत्तादिवसेन च विविधा भाजियन्तीति विभत्ति।</p>

<p rend="bodytext"></p>
<p rend="bodytext" n="199"><hi rend="paranum">१९९</hi><hi rend="dot">.</hi> <hi rend="bold">स्यादयो नामे, त्यादयो आख्याते।</hi></p>
<p rend="bodytext">स्यादिका विभत्तियो नामे दट्ठब्बा, त्यादिका च आख्याते।</p>

<p rend="bodytext"></p>
<p rend="bodytext" n="200"><hi rend="paranum">२००</hi><hi rend="dot">.</hi> <hi rend="bold">सि यो, अं यो, ना हि, स नं, स्मा हि, स नं, स्मिं सु।</hi></p>
<p rend="bodytext">या विभत्तियो “नामे”ति वुत्ता, ता सरूपतो सि यो, अं यो, ना हि, स नं, स्मा हि, स नं, स्मिं सूति चुद्दस भवन्ति। <hi rend="bold">सि यो इति पठमा</hi>; सि यो इति द्वे पठमा विभत्ति नाम, <hi rend="bold">अं यो इति दुतिया</hi>, <hi rend="bold">ना हि इति ततिया</hi>, <hi rend="bold">स नं इति चतुत्थी</hi>, <hi rend="bold">स्मा हि इति पञ्चमी</hi>, <hi rend="bold">स नं इति छट्ठी</hi>, <hi rend="bold">स्मिं सु इति सत्तमी</hi>; स्मिं सु इति द्वे सत्तमी विभत्ति नाम।</p>

<p rend="bodytext"></p>
<p rend="bodytext" n="201"><hi rend="paranum">२०१</hi><hi rend="dot">.</hi> <hi rend="bold">द्वीसु द्वीसु पठमं पठमं एकवचनं पच्छिमं पच्छिमं बहुवचनं।</hi></p>

<p rend="bodytext"></p>
<p rend="bodytext" n="202"><hi rend="paranum">२०२</hi><hi rend="dot">.</hi> <hi rend="bold">लीनङ्गतो ता।</hi></p>
<p rend="bodytext">ता विभत्तियो वुत्तप्पकारा लीनङ्गभूतस्मा लिङ्गतो परा होन्ति, न निप्फन्नलिङ्गम्हा, निप्फन्नस्स पुन निप्फादेतब्बाभावतो।</p>
<p rend="bodytext" n="203"><hi rend="paranum">२०३</hi><hi rend="dot">.</hi> <hi rend="bold">रूळ्हानुकरणोपसग्गादितो च।</hi></p>
<p rend="bodytext">ता विभत्तियो रूळ्हीसद्दतो, अनुकरणसद्दतो, उपसग्गादितो च परा होन्ति, तथा हि विटटुभो, येवापनको, दिसो, रुचो, करोतिस्स, अभिस्स, पतिस्स, चण्डोरणं पति, नमो ... अत्थु, नमो करोहि इच्चेवमादयो सविभत्तिका भवन्ति।</p>

<p rend="bodytext"></p>
<p rend="bodytext" n="204"><hi rend="paranum">२०४</hi><hi rend="dot">.</hi> <hi rend="bold">आमन्तने सि गसञ्ञो।</hi></p>
<p rend="bodytext">आमन्तनत्थे सिसद्दो गसञ्ञो होति – भो पुरिस, भोति अय्ये।</p>

<p rend="bodytext"></p>
<p rend="bodytext" n="205"><hi rend="paranum">२०५</hi><hi rend="dot">.</hi> <hi rend="bold">झ-ल इवण्णुवण्णा।</hi></p>
<p rend="bodytext">इवण्णुवण्णा यथाक्कमं झ-ल-सञ्ञा होन्ति – इसिनो, दण्डिनो, अग्गिनो, भिक्खुनो, सयम्भुनो, वादिनो।</p>

<p rend="bodytext"></p>
<p rend="bodytext" n="206"><hi rend="paranum">२०६</hi><hi rend="dot">.</hi> <hi rend="bold">इत्थियं ते पो।</hi></p>
<p rend="bodytext">ते इवण्णुवण्णा इत्थिलिङ्गे वत्तब्बे पसञ्ञा होन्ति – रत्तिया, इत्थिया, वीसतिया, नवुतिया, धेनुया, वधुया।</p>

<p rend="bodytext"></p>
<p rend="bodytext" n="207"><hi rend="paranum">२०७</hi><hi rend="dot">.</hi> <hi rend="bold">आकारो घो।</hi></p>
<p rend="bodytext">आकारो इत्थियं वत्तब्बायं घसञ्ञो होति – सद्धाय, कञ्ञाय।</p>

<p rend="bodytext"></p>
<p rend="bodytext" n="208"><hi rend="paranum">२०८</hi><hi rend="dot">.</hi> <hi rend="bold">पुं-नपुंसकेसु से सागमो।</hi></p>
<p rend="bodytext">पुं-नपुंसकेसु वत्तब्बेसु सकारागमो होति से विभत्तियं – पुरिसस्स, अग्गिस्स, दण्डिस्स, भिक्खुस्स, सयम्भुस्स, चित्तस्स।</p>

<p rend="bodytext"></p>
<p rend="bodytext" n="209"><hi rend="paranum">२०९</hi><hi rend="dot">.</hi> <hi rend="bold">सं-सास्वेकवचनेसु थियं।</hi></p>
<p rend="bodytext">इत्थिलिङ्गे वत्तब्बे सं-सासु एकवचनेसु विभत्तादेसेसु सकारागमो होति – यस्सं, यस्सा, अमुस्सं, अमुस्सा।</p>

<p rend="bodytext"></p>
<p rend="bodytext" n="210"><hi rend="paranum">२१०</hi><hi rend="dot">.</hi> <hi rend="bold">एत-इमादीनं इ।</hi></p>
<p rend="bodytext">एता इमा इच्चेवमादीनं अन्तो सरो इकारो होति सं-सासु एकवचनेसु विभत्तादेसेसु – एतिस्सं, एतिस्सा, इमिस्सं, इमिस्सा, अञ्ञिस्सं, अञ्ञिस्सा, अञ्ञतरिस्सं, अञ्ञतरिस्सा, अञ्ञतमिस्सं, अञ्ञतमिस्सा, एकिस्सं, एकिस्सा।</p>

<p rend="bodytext"></p>
<p rend="bodytext" n="211"><hi rend="paranum">२११</hi><hi rend="dot">.</hi> <hi rend="bold">ताय वा।</hi></p>
<p rend="bodytext">तासद्दस्स अन्तो सरो इकारो होति वा सं-सासु एकवचनेसु विभत्तादेसेसु – तिस्सं, तिस्सा; तस्सं, तस्सा।</p>

<p rend="bodytext"></p>
<p rend="bodytext" n="212"><hi rend="paranum">२१२</hi><hi rend="dot">.</hi> <hi rend="bold">त-एत-इमातो सस्स साय।</hi></p>
<p rend="bodytext">ता-एता-इमातो सस्स विभत्तिस्स सायादेसो होति वा – तिस्साय, तिस्सा; एतिस्साय, एतिस्सा, इमिस्साय इमिस्सा।</p>

<p rend="bodytext"></p>
<p rend="bodytext" n="213"><hi rend="paranum">२१३</hi><hi rend="dot">.</hi> <hi rend="bold">रस्सत्तं घो।</hi></p>
<p rend="bodytext">घो रस्सत्तं आपज्जते सं-सास्वेकवचनेसु विभत्तादेसेसु – तस्सं, तस्सा; यस्सं, यस्सा; सब्बस्सं, सब्बस्सा।</p>

<p rend="bodytext"></p>
<p rend="bodytext" n="214"><hi rend="paranum">२१४</hi><hi rend="dot">.</hi> <hi rend="bold">द्वादितो दसन्ता नागमो नंम्हि।</hi></p>
<p rend="bodytext">द्वि इच्चेवमादितो दससद्दपरियोसाना सङ्ख्यासद्दतो नकारागमो होति नंम्हि विभत्तियं – द्विन्नं, तिन्नं, चतुन्नं, पञ्चन्नं, छन्नं, सत्तन्नं, अट्ठन्नं, नवन्नं, दसन्नं, एकादसन्नं, अट्ठारसन्नं।</p>

<p rend="bodytext"></p>
<p rend="bodytext" n="215"><hi rend="paranum">२१५</hi><hi rend="dot">.</hi> <hi rend="bold">ति-चतुतो थियं इस्सं-अस्सं।</hi></p>
<p rend="bodytext">इत्थिलिङ्गे ति-चतुसद्दतो यथाक्कमं इस्सं अस्सं इच्चेते आगमा होन्ति – तिस्सन्नं वेदनानं, चतस्सन्नं इत्थीनं।</p>
<p rend="bodytext" n="216"><hi rend="paranum">२१६</hi><hi rend="dot">.</hi> <hi rend="bold">पतो स्मिं-स्मानं अं-आ वा।</hi></p>
<p rend="bodytext">पतो परेसं स्मिं स्मा इच्चेतेसं अं-आआदेसा होन्ति वा यथाक्कमं – मत्यं, मतियं, मत्या, मतिया, पुथव्यं, पुथवियं, पुथव्या, पुथविया।</p>

<p rend="bodytext"></p>
<p rend="bodytext" n="217"><hi rend="paranum">२१७</hi><hi rend="dot">.</hi> <hi rend="bold">ना-स-स्मिंनं आ।</hi></p>
<p rend="bodytext">पतो परेसं ना स स्मिं इच्चेतेसं आआदेसो होति वा – निकत्या सुखमेधति; रत्या रुच्चति चन्दो, रत्या तियामं, पथव्या चारुपुब्बङ्गी। वाति किं – मतिया उपेतो।</p>

<p rend="bodytext"></p>
<p rend="bodytext" n="218"><hi rend="paranum">२१८</hi><hi rend="dot">.</hi> <hi rend="bold">आदितो अं ओ।</hi></p>
<p rend="bodytext">आदि इच्चेतस्मा स्मिंवचनस्स अं-ओआदेसा होन्ति वा – आदिं, आदो, आदिस्मिं, आदिम्हि।</p>

<p rend="bodytext"></p>
<p rend="bodytext" n="219"><hi rend="paranum">२१९</hi><hi rend="dot">.</hi> <hi rend="bold">अञ्ञस्मा आ च।</hi></p>
<p rend="bodytext">अञ्ञस्मा सद्दतो स्मिंवचनस्स अं-ओ-आआदेसा होन्ति वा – दिवा च रत्तो च हरन्ति ये बलिं; दिवा वा यदि वा रत्तिं; बाराणसिं अहू राजा। वाति किं – बाराणस्यं महाराज -  बाराणस्सन्ति पि पाठो।</p>

<p rend="bodytext"></p>
<p rend="bodytext" n="220"><hi rend="paranum">२२०</hi><hi rend="dot">.</hi> <hi rend="bold">सरे झ-लानं इय-उवा।</hi></p>
<p rend="bodytext">सरे परे झ-लानं इय उव इच्चेते आदेसा होन्ति वा – तियन्तं, पच्छियागारे, अग्गियागारे, भिक्खुवासने, पुथुवासने। सरेति किमत्थं – तिमलं। वाति किमत्थं – पञ्चहङ्गेहि, चक्ख्वायतनं।</p>

<p rend="bodytext"></p>
<p rend="bodytext" n="221"><hi rend="paranum">२२१</hi><hi rend="dot">.</hi> <hi rend="bold">इकारस्स अयो णानुबन्धे।</hi></p>
<p rend="bodytext">इकारस्स अयादेसो होति णानुबन्धे सरे परे – वत्थुत्तयं, अत्थद्वयं, अत्थदयं वा।</p>

<p rend="bodytext"></p>
<p rend="bodytext" n="222"><hi rend="paranum">२२२</hi><hi rend="dot">.</hi> <hi rend="bold">पस्स यो।</hi></p>
<p rend="bodytext">पसञ्ञस्स सरस्स विभत्तादेसे सरे परे यकारादेसो होति – निकत्या, निकत्यं, पथव्या पब्बते चेव; पथव्यं ठितो।</p>

<p rend="bodytext"></p>
<p rend="bodytext" n="223"><hi rend="paranum">२२३</hi><hi rend="dot">.</hi> <hi rend="bold">पितुस्स’ उलोपो नाम्हि, नास्स च या वा।</hi></p>
<p rend="bodytext">पितुसद्दस्स उकारस्स लोपो होति नाम्हि विभत्तियं, नाविभत्तिया च याआदेसो होति वा – “पित्या ... कतं”; “पितरा कतं” वा। एत्थ च “पित्या”ति इदं हेतुयो जन्तुयो अधिपतियाति रूपानि विय इत्थिलिङ्गरूपसदिसं पुल्लिङ्गरूपन्ति दट्ठब्बं। “मत्या च पित्या च कतं सुसाधू”ति पाळि च।</p>

<p rend="bodytext"></p>
<p rend="bodytext" n="224"><hi rend="paranum">२२४</hi><hi rend="dot">.</hi> <hi rend="bold">गोस्स’ अवावा यो-अं-ना-स-स्मा-स्मिं-सुसु।</hi></p>
<p rend="bodytext">गोसद्दस्स ओकारस्स आव-अवादेसा होन्ति यो अं ना स स्मा स्मिं सु इच्चेतासु विभत्तीसु – गावो गवो गच्छन्ति; भोन्तो गावो गवो तिट्ठथ; गावो गवो गावं गवं पस्सति, गावेन गवेन, गावस्स गवस्स देति, सन्तकं वा, गावा गवा अपेति, गावे गवे गावेसु गवेसु पतिट्ठितं।</p>

<p rend="bodytext"></p>
<p rend="bodytext" n="225"><hi rend="paranum">२२५</hi><hi rend="dot">.</hi> <hi rend="bold">आवे कते योनं ई।</hi></p>
<p rend="bodytext">गोसद्दस्स ओकारस्स आवादेसे कते योनं ईकारो होति – गावी गच्छन्ति, जनो गावी पस्सति।</p>

<p rend="bodytext"></p>
<p rend="bodytext" n="226"><hi rend="paranum">२२६</hi><hi rend="dot">.</hi> <hi rend="bold">अंम्ह आवस्स उ वा।</hi></p>
<p rend="bodytext">आव इच्चेतस्स गावादेसस्स अन्तसरस्स उकारो होति वा अंम्हि विभत्तियं – गावुं, गावं वा।</p>

<p rend="bodytext"></p>
<p rend="bodytext" n="227"><hi rend="paranum">२२७</hi><hi rend="dot">.</hi> <hi rend="bold">गोतो नं अं।</hi></p>
<p rend="bodytext">गोसद्दतो नंवचनस्स अंआदेसो होति, गोसद्दस्स ओकारस्स अवादेसो होति –गवञ्चे तरमानानं।</p>

<p rend="bodytext"></p>
<p rend="bodytext" n="228"><hi rend="paranum">२२८</hi><hi rend="dot">.</hi> <hi rend="bold">पतिम्हालुत्ते च समासे।</hi></p>
<p rend="bodytext">अलुत्ते च समासे पतिम्हि परे गोसद्दतो नंवचनस्स अंआदेसो होति, गोसद्दस्स ओकारस्स अवादेसो होति – आयस्मा गवंपति; मुहुत्तजातो व गवंपति यथा। अलुत्तेति किं – गोपति।</p>

<p rend="bodytext"></p>
<p rend="bodytext" n="229"><hi rend="paranum">२२९</hi><hi rend="dot">.</hi> <hi rend="bold">लुत्ते ओ सरे व्यञ्जने च।</hi></p>
<p rend="bodytext">लुत्ते समासे गोसद्दस्स ओकारस्स अवादेसो होति सरे परे व्यञ्जने च – गवस्सकं, गवेळकं, गवाजिनं, सगवचण्डो ... परगवचण्डो। इध कोचि वदेय्य – “गवपान”न्ति एत्थ कथ”न्ति। एत्थ पन गोभि निब्बत्तं खीरं गवं, पातब्बट्ठेन पानं, गवञ्च तं पानञ्चा ति गवपानन्ति भवति। “सक्यपुङ्गवो”ति आदीसु कथन्ति। एत्थ पन पुङ्गवसद्दो सेट्ठवाचकोति गवसद्दस्स निप्फत्ति न चिन्तेतब्बा।</p>
<p rend="bodytext" n="230"><hi rend="paranum">२३०</hi><hi rend="dot">.</hi> <hi rend="bold">गोस्स सब्बस्स वा नंम्हि गु।</hi></p>
<p rend="bodytext">गोसद्दस्स सब्बस्सेव गुआदेसो होति वा नंम्हि विभत्तियं – गुन्नं देति, गुन्नं सिङ्गानि।</p>

<p rend="bodytext"></p>
<p rend="bodytext" n="231"><hi rend="paranum">२३१</hi><hi rend="dot">.</hi> <hi rend="bold">मतन्तरे सु-नं-हिसु गोण।</hi></p>
<p rend="bodytext">गरूनं मतन्तरे गोसद्दस्स सब्बस्सेव गोणादेसो होति वा सु नं हि इच्चेतासु विभत्तीसु – गोणेसु, गोणानं, गोणेहि, गोणेभि। वाति किं – गोसु, गोनं, गोहि, गोभि।</p>

<p rend="bodytext"></p>
<p rend="bodytext" n="232"><hi rend="paranum">२३२</hi><hi rend="dot">.</hi> <hi rend="bold">स्यादिसेसासु च।</hi></p>
<p rend="bodytext">गरूनं मतन्तरे गोसद्दस्स सब्बस्सेव गोणादेसो होति वा स्यादीसेसासु च विभत्तीसु – गोणो, गोणा, भो गोण, भवन्तो गोणा, गोणं, गोणेन, गोणस्स, गोणा, गोणस्मा, गोणम्हा। वाति किं – गो, गावो।</p>

<p rend="bodytext"></p>
<p rend="bodytext" n="233"><hi rend="paranum">२३३</hi><hi rend="dot">.</hi> <hi rend="bold">गुणधातुतो न गोस्स गोणो।</hi></p>
<p rend="bodytext">अम्हाकं पन मते “गुण आमन्तने”ति धातुवसेन निप्फन्नत्ता गोसद्दस्स गोणादेसो न इच्छितो।</p>

<p rend="bodytext"></p>
<p rend="bodytext" n="234"><hi rend="paranum">२३४</hi><hi rend="dot">.</hi> <hi rend="bold">उवण्णन्तानं स्मिं-योसु उव-अव-उरा क्वचि।</hi></p>
<p rend="bodytext">उवण्णन्तानं लिङ्गानं अन्तसरस्स स्मिं-योवचनेसु क्वचि उव-अव-उरादेसा होन्ति – भुवि, पसवो, पसू, गरवो, गरू, चतुरो, चत्तारो।</p>

<p rend="bodytext"></p>
<p rend="bodytext" n="235"><hi rend="paranum">२३५</hi><hi rend="dot">.</hi> <hi rend="bold">झ-ल-पेहि निग्गहीतं अं-मानं।</hi></p>
<p rend="bodytext">इसिं, महेसिं, भिक्खुं, सयम्भुं, अट्ठिं, आयुं, रत्तिं, इत्थिं, यागुं, वधुं, पुल्लिङ्गं, पुम्भावो, पुङ्कोकिलो।</p>

<p rend="bodytext"></p>
<p rend="bodytext" n="236"><hi rend="paranum">२३६</hi><hi rend="dot">.</hi> <hi rend="bold">अं-आदेस-पच्चयागमेसु क्वचि सरलोपो, तेसं पकति च।</hi></p>
<p rend="bodytext">पुरिसं, पुरिसे, पापं, पापे, पापियो,पापिट्ठो, परोपण्णास धम्मा; सरदो सतं। अं-आदेस-पच्चयागमेसूति किं – रत्तियो, हेतुना। क्वचीति किं – भिक्खुं, सयम्भुं, धेनुं, यागुं, भिक्खुनी, गहपतानी, सम्मदक्खातो। पकतिग्गहणसामत्थियेन सन्धिकिच्चञ्च भवति – सेय्यो, सेट्ठो, जेय्यो,जेट्ठो।</p>

<p rend="bodytext"></p>
<p rend="bodytext" n="237"><hi rend="paranum">२३७</hi><hi rend="dot">.</hi> <hi rend="bold">अं-आदेसेकवचन-यो-गेस्व अघो रस्सं।</hi></p>
<p rend="bodytext">इत्थिं, वधुं, इत्थिया, वधुया, इत्थियो, वधुयो, भोति इत्थि, भोति वधु, सयम्भुं, दण्डिं, सयम्भुना, दण्डिना, सयम्भुम्हा, सयम्भुम्हि, दण्डिनो, भोसयम्भु, भो दण्डि।</p>

<p rend="bodytext"></p>
<p rend="bodytext" n="238"><hi rend="paranum">२३८</hi><hi rend="dot">.</hi> <hi rend="bold">न लोपेतब्बे योम्हि।</hi></p>
<p rend="bodytext">अघो सरो लोपेतब्बे योम्हि सति रस्सं नापज्जति – सयम्भू तिट्ठन्ति, एवं दण्डी, इत्थी, वधू, भो सयम्भू तुम्हे तिट्ठथ।</p>

<p rend="bodytext"></p>
<p rend="bodytext" n="239"><hi rend="paranum">२३९</hi><hi rend="dot">.</hi> <hi rend="bold">अनपुंसकानि सिम्हि।</hi></p>
<p rend="bodytext">अनपुंसकानि लिङ्गानि सिम्हि रस्सं नापज्जन्ति – सा इत्थी, सो दण्डी, सो सयम्भू, सा वधू, सा भिक्खुनी।</p>

<p rend="bodytext"></p>
<p rend="bodytext" n="240"><hi rend="paranum">२४०</hi><hi rend="dot">.</hi> <hi rend="bold">नपुंसकानि रस्सं।</hi></p>
<p rend="bodytext">नपुंसकानि लिङ्गानि सिम्हि रस्सं आपज्जन्ति – सुखकारि दानं, सुखकारि सीलं, सीघयायि चित्तं, गोत्रभु चित्तं।</p>

<p rend="bodytext"></p>
<p rend="bodytext" n="241"><hi rend="paranum">२४१</hi><hi rend="dot">.</hi> <hi rend="bold">उभस्मा नं इन्नं।</hi></p>
<p rend="bodytext">उभिन्नं।</p>

<p rend="bodytext"></p>
<p rend="bodytext" n="242"><hi rend="paranum">२४२</hi><hi rend="dot">.</hi> <hi rend="bold">मतन्तरे द्वितो च।</hi></p>
<p rend="bodytext">द्विन्नं।</p>

<p rend="bodytext"></p>
<p rend="bodytext" n="243"><hi rend="paranum">२४३</hi><hi rend="dot">.</hi> <hi rend="bold">तितो इण्णं-इण्णन्नं।</hi></p>
<p rend="bodytext">ति इच्चेतस्मा सङ्ख्यासद्दतो नं-वचनस्स इण्णं इण्णन्नं इच्चेते आदेसा होन्ति – तिण्णं, तिण्णन्नं।</p>

<p rend="bodytext"></p>
<p rend="bodytext" n="244"><hi rend="paranum">२४४</hi><hi rend="dot">.</hi> <hi rend="bold">नंम्हि द्विस्स दुवि।</hi></p>
<p rend="bodytext">दुविन्नं।</p>

<p rend="bodytext"></p>
<p rend="bodytext" n="245"><hi rend="paranum">२४५</hi><hi rend="dot">.</hi> <hi rend="bold">योसु दीघं कतलोप-निकारेसु।</hi></p>
<p rend="bodytext">अग्गी, भिक्खू, रत्ती, यागू, अट्ठी, अट्ठीनि, आयू, आयूनि, सब्बानि, यानि, तानि, कानि, अमूनि, इमानि।</p>

<p rend="bodytext"></p>
<p rend="bodytext" n="246"><hi rend="paranum">२४६</hi><hi rend="dot">.</hi> <hi rend="bold">सु-नं-हिसु।</hi></p>
<p rend="bodytext">अग्गीसु, अग्गीनं, अग्गीहि, भिक्खूसु, भिक्खूनं, भिक्खूहि, पुरिसानं। इध पन दीघत्तं न भवति – “सुखेत्तेसु ब्रह्मचरिसू”ति आदीसु वुत्तिरक्खणत्थं।</p>

<p rend="bodytext"></p>
<p rend="bodytext" n="247"><hi rend="paranum">२४७</hi><hi rend="dot">.</hi> <hi rend="bold">पञ्चादीनं अन्तो अत्तं, योसु च।</hi></p>
<p rend="bodytext">पञ्चादीनं सङ्ख्यानं अन्तो अत्तं आपज्जति योम्हि सु नं हि इच्चेतेसु च – पञ्च पुरिसा, पञ्च पुरिसे, पञ्च इत्थियो, पञ्च चित्तानि, छ, सत्त, अट्ठ,नव, दस; पञ्चसु, पञ्चन्नं, पञ्चहि, छसु, छन्नं, छहि, सत्तसु, सत्तन्नं, सत्तहि, अट्ठसु, अट्ठन्नं, अट्ठहि, नवसु, नवन्नं, नवहि, दससु, दसन्नं, दसहि। अन्तग्गहणसामत्थियेन क्वचि व्यञ्जने परे छसद्दस्स अन्तो दीघं आपज्जति – छारत्तं विप्पवसेय्य; छा पि पाचीनतो निन्ना।</p>

<p rend="bodytext"></p>
<p rend="bodytext" n="248"><hi rend="paranum">२४८</hi><hi rend="dot">.</hi> <hi rend="bold">पतिस्स इनीपच्चये।</hi></p>
<p rend="bodytext">पतिस्स अन्तो अत्तं आपज्जति इनीपच्चये परे – नकुलमाता गहपतानी।</p>

<p rend="bodytext"></p>
<p rend="bodytext" n="249"><hi rend="paranum">२४९</hi><hi rend="dot">.</hi> <hi rend="bold">न्तुस्स अं-यो-ना-हि-स-नं-सु-स्मा-स्मिंसु।</hi></p>
<p rend="bodytext">न्तुपच्चयस्स अन्तो अत्तं आपज्जति अं यो ना हि स नं सु स्मा स्मिं इच्चेतेसु वचनेसु – आयस्मन्तं, आयस्मन्ते, गुणवन्तं, गुणवन्ते, गुणवन्तेन, गुणवन्तेहि, गुणवन्तेभि, सतिमन्तेन, सतिमन्तेहि, सतिमन्तेभि, गुणवन्तस्स, सतिमन्तस्स, गुणवन्तानं, सतिमन्तानं, गुणवन्तेसु, सतिमन्तेसु, गुणवन्तस्मा, गुणवन्तम्हा, गुणवन्ता, हिमवन्ता आगतम्ह, गुणवन्तस्मिं, गुणवन्तम्हि, गुणवन्ते, हिमवन्ते वसामि, गुणवन्तेसु।</p>

<p rend="bodytext"></p>
<p rend="bodytext" n="250"><hi rend="paranum">२५०</hi><hi rend="dot">.</hi> <hi rend="bold">नपुंसके योसु, योनञ्च इत्तं।</hi></p>
<p rend="bodytext">न्तुपच्चयस्स नपुंसके वत्तमानस्स अन्तो अत्तं आपज्जति योसु वचनेसु, योनञ्च इकारत्तं होति – गुणवन्ति कुलानि।</p>

<p rend="bodytext"></p>
<p rend="bodytext" n="251"><hi rend="paranum">२५१</hi><hi rend="dot">.</hi> <hi rend="bold">अं-सेसु वा सब्बस्स।</hi></p>
<p rend="bodytext">न्तुपच्चयस्स सकलस्सेव अत्तं होति वा अं स इच्चेतेसु। सतिमं भिक्खुं, सतिमन्तं भिक्खुं वा; बन्धुमस्स रञ्ञो, बन्धुमतो रञ्ञो वा।</p>

<p rend="bodytext"></p>
<p rend="bodytext" n="252"><hi rend="paranum">२५२</hi><hi rend="dot">.</hi> <hi rend="bold">सिम्हि कत्थचि।</hi></p>
<p rend="bodytext">कत्थचि न्तुपच्चयस्स अत्तं होति वा सिम्हि विभत्तियं, एत्थ च कत्थचीति इमिना गाथाविसयो गहेतब्बो – हिमवन्तो व पब्बतो; पुञ्ञवन्तो जुतिन्धरो; गतिमन्तो सतिमन्तो धितिमन्तो च सो इसि। वाति किमत्थं – हिमवा ... पब्बतो।</p>

<p rend="bodytext"></p>
<p rend="bodytext" n="253"><hi rend="paranum">२५३</hi><hi rend="dot">.</hi> <hi rend="bold">अभिधातब्बे निप्पज्जते।</hi></p>
<p rend="bodytext">अभिधातब्बे निप्पज्जते, इच्चेतं अधिकारत्थं वेदितब्बं।</p>

<p rend="bodytext"></p>
<p rend="bodytext" n="254"><hi rend="paranum">२५४</hi><hi rend="dot">.</hi> <hi rend="bold">अग्गिम्हि अग्गिनीति गिनीति च।</hi></p>
<p rend="bodytext">अग्गिम्हि अभिधातब्बे अग्गिनीति निप्पज्जते, गिनीति च – “अग्गिनि, अग्गिनी, अग्गिनयो, अग्गिनि”न्ति सब्बा विभत्तियो परा लब्भन्ति; तथा “गिनि, गिनी, गिनयो”ति। उभिन्नं पाळिप्पदेसो हेट्ठा पकासितो।</p>

<p rend="bodytext"></p>
<p rend="bodytext" n="255"><hi rend="paranum">२५५</hi><hi rend="dot">.</hi> <hi rend="bold">सत्ते सत्तवाति।</hi></p>
<p rend="bodytext">सत्ते अभिधातब्बे सत्तव इति निप्पज्जते – त्वञ्च उत्तमसत्तवो, सत्तवा, सत्तवन्ति सब्बा विभत्तियो परा लब्भन्ति। सत्तेति किं – रूपादीसु सत्तो विसत्तो लग्गो।</p>

<p rend="bodytext"></p>
<p rend="bodytext" n="256"><hi rend="paranum">२५६</hi><hi rend="dot">.</hi> <hi rend="bold">उदके दकन्ति कन्ति च।</hi></p>
<p rend="bodytext">उदके अभिधातब्बे दकन्ति निप्पज्जते, कन्ति च – दकं, दकानि, कं, कानि सब्बा विभत्तियो परा लब्भन्ति – थलजा दकजा पुप्फा; अम्बपक्कं दकं सीतं; कन्तारं नित्थिण्णो।</p>

<p rend="bodytext"></p>
<p rend="bodytext" n="257"><hi rend="paranum">२५७</hi><hi rend="dot">.</hi> <hi rend="bold">उदकस्स क्वचि कलोपो च।</hi></p>
<p rend="bodytext">उदधि, महोदधि, नीलोदं वनमज्झतो; पमत्तं उदहारियं; उदकुम्भोपि पूरति। क्वचीति किं – तेसाहं उदकहारो; उदककुम्भं आदाय। एत्थ पन “उदधी”ति आदीनि चत्तारि किञ्चापि सन्धिकप्पे वत्तब्बानि, तथापि तिण्णं क-दक-उदकसद्दानं पच्चेकं आविभावदस्सनत्थं उदकसद्दे ककारलोपोपि कत्थचि होतीति दस्सनत्थञ्च आनीतानीति दट्ठब्बं।</p>

<p rend="bodytext"></p>
<p rend="bodytext" n="258"><hi rend="paranum">२५८</hi><hi rend="dot">.</hi> <hi rend="bold">मूळ्हे मुद्धाति।</hi></p>
<p rend="bodytext">मूळ्हे अभिधातब्बे मुद्ध इति निप्पज्जते – मुद्धो, मुद्धा।</p>

<p rend="bodytext"></p>
<p rend="bodytext" n="259"><hi rend="paranum">२५९</hi><hi rend="dot">.</hi> <hi rend="bold">योस्व अत्तं अकतरस्सो झो।</hi></p>
<p rend="bodytext">योसु अकतरस्सो झो अत्तं आपज्जति – अग्गयो, मुनयो, इसयो।</p>

<p rend="bodytext"></p>
<p rend="bodytext" n="260"><hi rend="paranum">२६०</hi><hi rend="dot">.</hi> <hi rend="bold">लो च वे-वोसु।</hi></p>
<p rend="bodytext">अकतरस्सो लो च वे वो इच्चेतेसु अत्तं आपज्जति – द्वे इमे भिक्खवे अन्ता; आवुसो भिक्खवे ति; सुणोथ भिक्खवो मय्हं; भिक्खू आमन्तेसि “भिक्खवो”ति; हेतवे, हेतवो।</p>
<p rend="bodytext" n="261"><hi rend="paranum">२६१</hi><hi rend="dot">.</hi> <hi rend="bold">मातुलादीनं अन्तो आनो ईपच्चये।</hi></p>
<p rend="bodytext">मातुलानी, अय्यकानी, वरुणानी, साकियानी। ईपच्चयेति किं – भिक्खुनी, जालिनी, गहपतानी।</p>

<p rend="bodytext"></p>
<p rend="bodytext" n="262"><hi rend="paranum">२६२</hi><hi rend="dot">.</hi> <hi rend="bold">नदिया दिस्स ज्जा योसु वा।</hi></p>
<p rend="bodytext">नदीसद्दस्स दीकारस्स ज्जाआदेसो होति वा योसु – नज्जायो सुप्पतित्थायो, नज्जायोति नदियो।</p>

<p rend="bodytext"></p>
<p rend="bodytext" n="263"><hi rend="paranum">२६३</hi><hi rend="dot">.</hi> <hi rend="bold">योहि सह ज्जो।</hi></p>
<p rend="bodytext">नदीसद्दस्स दीकारस्स योहि सह ज्जो इति आदेसो होति वा – नज्जो सन्दन्ति, नज्जो पस्सति। वाति किं – नदियो सन्दन्ति, नदियो पस्सति।</p>

<p rend="bodytext"></p>
<p rend="bodytext" n="264"><hi rend="paranum">२६४</hi><hi rend="dot">.</hi> <hi rend="bold">नादेकवचनेहि ज्जा, स्मिंना ज्जञ्च।</hi></p>
<p rend="bodytext">नदीसद्दस्स दीकारस्स नादीहि एकवचनेहि सह ज्जा इति आदेसो होति वा, स्मिंना सह ज्जं इति च – नज्जा कतं, नज्जा पुप्फं ददाति, नज्जा अपेति, नज्जा नेरञ्जराय तीरे, नज्जा नज्जं पतिट्ठितं। वाति किं – नदिया, नदियं।</p>

<p rend="bodytext"></p>
<p rend="bodytext" n="265"><hi rend="paranum">२६५</hi><hi rend="dot">.</hi> <hi rend="bold">सब्बतो हिस्स भि वा।</hi></p>
<p rend="bodytext">सब्बतो लिङ्गतो हिवचनस्स भिआदेसो होति वा – पुरिसेभि, पुरिसेहि; इत्थीभि, इत्थीहि; चित्तेभि, चित्तेहि।</p>

<p rend="bodytext"></p>
<p rend="bodytext" n="266"><hi rend="paranum">२६६</hi><hi rend="dot">.</hi> <hi rend="bold">स्मा-स्मिंनं यथाक्कमं यथारहं म्हा-म्हि।</hi></p>
<p rend="bodytext">सब्बतो लिङ्गतो स्मा-स्मिंनं म्हा-म्हिआदेसा होन्ति यथाक्कमं यथारहं – पुरिसम्हा, पुरिसस्मा; पुरिसम्हि, पुरिसस्मिं; चित्तम्हा, चित्तस्मा; चित्तम्हि, चित्तस्मिं। पाळिनयवसेन गाथायं येव एकच्चतो इत्थिलिङ्गतो म्हा म्हि इच्चेते परा दिस्सन्ति “कुसावतिम्हि नगरे, यथा बलाकयोनिम्ही”ति; कुसावतियं बलाकयोनियन्ति अक्खरविपल्लासो दट्ठब्बो। यथारहन्ति किं – सत्थारा अपेति, सत्थरि पतिट्ठितं; अपि च “यथारह”न्ति इदं पाळिनयवसेन चुण्णियपदेसु इत्थिलिङ्गतो म्हा-म्हिसद्दानं अनुपलब्भनीयतम्पि दस्सेतीति वेदितब्बं।</p>

<p rend="bodytext"></p>
<p rend="bodytext" n="267"><hi rend="paranum">२६७</hi><hi rend="dot">.</hi> <hi rend="bold">कताकारेहि न त-इमेहि।</hi></p>
<p rend="bodytext">कताकारेहि त इम इच्चेतेहि स्मा-स्मिंनं म्हा म्हि इच्चेते आदेसा न होन्ति – अस्मा, अस्मिं। कताकारेहीति किमत्थं – तम्हा, तम्हि, इमम्हा, इमम्हि।</p>

<p rend="bodytext"></p>
<p rend="bodytext" n="268"><hi rend="paranum">२६८</hi><hi rend="dot">.</hi> <hi rend="bold">सु-हिसु लिङ्गाकारो ए।</hi></p>
<p rend="bodytext">सब्बेसु, येसु, तेसु, केसु, पुरिसेसु, इमेसु, कुसलेसु, तुम्हेसु, अम्हेसु, सब्बेहि, येहि।</p>

<p rend="bodytext"></p>
<p rend="bodytext" n="269"><hi rend="paranum">२६९</hi><hi rend="dot">.</hi> <hi rend="bold">सब्ब-कतरादयो सब्बनामानि।</hi></p>
<p rend="bodytext">सब्ब कतर इच्चादयो सद्दा सब्बनामानि नाम भवन्ति। तेसं सरूपं सब्बथापि हेट्ठा पकासितं।</p>

<p rend="bodytext"></p>
<p rend="bodytext" n="270"><hi rend="paranum">२७०</hi><hi rend="dot">.</hi> <hi rend="bold">सब्बनामानं पन नंम्हि।</hi></p>
<p rend="bodytext">सब्बनामानं पन अकारो नंम्हि विभत्तियं एत्तं आपज्जति – सब्बेसं, सब्बेसानं, कतरेसं, कतरेसानं।</p>

<p rend="bodytext"></p>
<p rend="bodytext" n="271"><hi rend="paranum">२७१</hi><hi rend="dot">.</hi> <hi rend="bold">अतो नाय एन।</hi></p>
<p rend="bodytext">सब्बेन, येन, तेन, केन, अनेन, पुरिसेन, रूपेन।</p>

<p rend="bodytext"></p>
<p rend="bodytext" n="272"><hi rend="paranum">२७२</hi><hi rend="dot">.</hi> <hi rend="bold">सिस्स ओ।</hi></p>
<p rend="bodytext">अकारतो सिवचनस्स ओकारो होति – सब्बो, यो, सो, को, अमुको, पुरिसो।</p>

<p rend="bodytext"></p>
<p rend="bodytext" n="273"><hi rend="paranum">२७३</hi><hi rend="dot">.</hi> <hi rend="bold">सो वा ठाने।</hi></p>
<p rend="bodytext">अकारतो नावचनस्स सोआदेसो होति वा ठाने – अत्थसो, व्यञ्जनसो, अक्खरसो, सुत्तसो, पदसो, यससो, उपायसो। वाति किं – अत्थेन, व्यञ्जनेन। ठानेति किं – पुरिसेन, चित्तेन।</p>

<p rend="bodytext"></p>
<p rend="bodytext" n="274"><hi rend="paranum">२७४</hi><hi rend="dot">.</hi> <hi rend="bold">दीघ-ओरतो स्मास्स।</hi></p>
<p rend="bodytext">दीघ-ओरसद्देहि स्मावचनस्स सो होति वा – दीघसो, दीघम्हा; ओरसो, ओरम्हा।</p>

<p rend="bodytext"></p>
<p rend="bodytext" n="275"><hi rend="paranum">२७५</hi><hi rend="dot">.</hi> <hi rend="bold">योनं निनञ्च आ-ए।</hi></p>
<p rend="bodytext">अकारतो परेसं पठमा-दुतियायो-नं यथाक्कमं आ-एआदेसा होन्ति, तथा पठमा-दुतिया-निनं आ-एआदेसा होन्ति वा – पुरिसा तिट्ठन्ति, पुरिसे पस्सति, रूपा तिट्ठन्ति, रूपे पस्सति। वाति किं – रूपानि तिट्ठन्ति, रूपानि पस्सति।</p>

<p rend="bodytext"></p>
<p rend="bodytext" n="276"><hi rend="paranum">२७६</hi><hi rend="dot">.</hi> <hi rend="bold">स्मा-स्मिंनं।</hi></p>
<p rend="bodytext">अकारतो स्मा-स्मिंनं आ-एआदेसा होन्ति वा यथाक्कमं – पुरिसा अपेति, पुरिसस्मा वा, पुरिसे पतिट्ठितं, पुरिसस्मिं वा।</p>

<p rend="bodytext"></p>
<p rend="bodytext" n="277"><hi rend="paranum">२७७</hi><hi rend="dot">.</hi> <hi rend="bold">तिलिङ्गतो ठाने सि-योनं ए।</hi></p>
<p rend="bodytext">तीहि इत्थि-पुरिस-नपुंसकलिङ्गेहि परेसं सि-योवचनानं एकारादेसो होति वा ठाने – वनप्पगुम्बे यथा फुस्सितग्गे, के च छवे पाटिकपुत्ते, के पण्डिते सब्बकामददे दीघरत्तं भत्ता मे भविस्सति, ततो वातातपे घोरे सञ्जाते पटिहञ्ञति - विहारेन पटिहञ्ञतीति अत्थो योजेतब्बो -, रोहिता नळपे सिङ्गु, बाले च पण्डिते च सन्धावित्वा संसरित्वा दुक्खस्सन्तं करिस्सन्ति; इमानि पदानि पुल्लिङ्गानं एकवचन-बहुवचनवसेन वुत्तानि; सुखे दुक्खे, अट्ठ नागावाससते, इमानि नपुंसकानं एकवचन-बहुवचनवसेन; विरत्ते कोसियायने, इमानि इत्थिलिङ्गानं एकवचनवसेन वुत्तानि। वाति किं – वनप्पगुम्बो, सुखं, दुक्खं, विरत्ता कोसियायनी। ठानेति किं – राजा, अत्ता, कञ्ञा, ब्राह्मणी।</p>

<p rend="bodytext"></p>
<p rend="bodytext" n="278"><hi rend="paranum">२७८</hi><hi rend="dot">.</hi> <hi rend="bold">छेदनादीसु यं पयोजनं सो तदत्थो।</hi></p>
<p rend="bodytext">छेदनकिरियादीसु यं वत्थु पयोजनं होति, सो तदत्थो नाम भवति।</p>

<p rend="bodytext"></p>
<p rend="bodytext" n="279"><hi rend="paranum">२७९</hi><hi rend="dot">.</hi> <hi rend="bold">तदत्थे चतुत्थेकवचनस्स आयो अत्थञ्च।</hi></p>
<p rend="bodytext">तदत्थे वत्तमानस्स अकारतो चतुत्थेकवचनस्स आयादेसो होति, अत्थं इच्चादेसो च – “एत्तका रुक्खा छिज्जन्तु यूपत्थाय” एत्थ रुक्खच्छेदनकिरियाय यूपो पयोजनं; “अत्थाय हिताय सुखाय देवमनुस्सानं”, अत्थत्थं, हितत्थं, सुखत्थं, किमत्थं, तदत्थं, पत्तमक्खनतेलादिअत्थं, ममापि पुञ्ञोदयवुद्धिअत्थं।</p>

<p rend="bodytext"></p>
<p rend="bodytext" n="280"><hi rend="paranum">२८०</hi><hi rend="dot">.</hi> <hi rend="bold">क्वचि दुतिया-ततिया-पञ्चमी-छट्ठी-सत्तमीनं अत्थे पुं-नपुंसकेहि चतुत्थेकवचनं तस्स च आयो।</hi></p>

<p rend="bodytext"></p>
<p rend="bodytext" n="281"><hi rend="paranum">२८१</hi><hi rend="dot">.</hi> <hi rend="bold">न तयो सब्बनामतो।</hi></p>
<p rend="bodytext">सब्बनामतो स्मा-स्मिं-सानं न भवन्ति तयो आ-ए-आयादेसा – सब्बस्मा, सब्बस्मिं, सब्बस्स, यस्मा, यस्मिं, यस्स, तस्मा, तस्मिं, तस्स, इमस्मा, इमस्मिं, इमस्स; अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="282"><hi rend="paranum">२८२</hi><hi rend="dot">.</hi> <hi rend="bold">अथ व एकच्चेहि स्मा-स्मिंनं आ-ए भवन्ति।</hi></p>
<p rend="bodytext">तानि रूपानि अप्पकतमानि, सब्बे इच्चादीनि सत्तमीसहितरूपानि तत्थ तत्थ निद्देसपाळिआदीसु दिस्सन्ति, यमकमहाथेरेन पन “सब्बे सब्बा” ति आदिना सत्तमी-पञ्चमीरूपानि कथितानि।</p>

<p rend="bodytext"></p>
<p rend="bodytext" n="283"><hi rend="paranum">२८३</hi><hi rend="dot">.</hi> <hi rend="bold">घतो नादीनं एकवचनानं आयो। कञ्ञाय कतं, कञ्ञाय देति, कञ्ञाय अपेति, कञ्ञाय परिग्गहो, कञ्ञाय पतिट्ठितं।</hi></p>

<p rend="bodytext"></p>
<p rend="bodytext" n="284"><hi rend="paranum">२८४</hi><hi rend="dot">.</hi> <hi rend="bold">पस्मा या।</hi></p>
<p rend="bodytext">रत्तिया, इत्थिया, देविया, धेनुया, वधुया।</p>

<p rend="bodytext"></p>
<p rend="bodytext" n="285"><hi rend="paranum">२८५</hi><hi rend="dot">.</hi> <hi rend="bold">सखतो गस्सावण्णो।</hi></p>
<p rend="bodytext">भो सख, भो सखा; अत्रायं पाळि – “हरे सखा किस्स नु मं जहासी”ति।</p>

<p rend="bodytext"></p>
<p rend="bodytext" n="286"><hi rend="paranum">२८६</hi><hi rend="dot">.</hi> <hi rend="bold">इवण्ण एकारत्तं मतन्तरे।</hi></p>
<p rend="bodytext">आचरियानं मतन्तरे सखसद्दसो गस्स इकार-ईकार-एकारादेसा होन्ति – भो सखि, भो सखी, भो सखे।</p>

<p rend="bodytext"></p>
<p rend="bodytext" n="287"><hi rend="paranum">२८७</hi><hi rend="dot">.</hi> <hi rend="bold">ब्रह्म-मुनादितो ए वा।</hi></p>
<p rend="bodytext">ब्रह्म-मुनिआदितो गस्स एकारादेसो होति वा – “धम्मं पणीतं मनुजेसु ब्रह्मे, एस सेलो महाब्रह्मे; कप्पं तिट्ठ महामुने; पुत्तो उप्पज्जतं इसे; अङ्गारिनो दानि दुमा भदन्ते इच्चेवमादि. वा ति किं – पुच्छामि तं महाब्रह्म।</p>

<p rend="bodytext"></p>
<p rend="bodytext" n="288"><hi rend="paranum">२८८</hi><hi rend="dot">.</hi> <hi rend="bold">घतो निच्चं ए।</hi></p>
<p rend="bodytext">घतो गस्स निच्चं एकारो होति – एहि बाले खमापेहि; भोति अय्ये, भोति कञ्ञे, भोति खरादिये।</p>

<p rend="bodytext"></p>
<p rend="bodytext" n="289"><hi rend="paranum">२८९</hi><hi rend="dot">.</hi> <hi rend="bold">समासे मातादितो च।</hi></p>
<p rend="bodytext">समासविसये मातुआदितो गस्स एकारो होति वा – अच्छरियं नन्दमाते, अब्भुतं नन्दमाते; भोति सेट्ठिधीते, भोति राजधीते. समासे ति किं – भोति माता, भोति धीता।</p>
<p rend="bodytext" n="290"><hi rend="paranum">२९०</hi><hi rend="dot">.</hi> <hi rend="bold">न एव अम्मादितो।</hi></p>
<p rend="bodytext">अम्मादितो गस्स नेव एकारत्तं होति – भोति अम्मा, भोति अन्ना, भोति ताता।</p>

<p rend="bodytext"></p>
<p rend="bodytext" n="291"><hi rend="paranum">२९१</hi><hi rend="dot">.</hi> <hi rend="bold">रस्सा लतो य्वालपनस्स वे वो।</hi></p>
<p rend="bodytext">भिक्खवे, भिक्खवो, हेतवे, हेतवो, जन्तवे, जन्तवो।</p>

<p rend="bodytext"></p>
<p rend="bodytext" n="292"><hi rend="paranum">२९२</hi><hi rend="dot">.</hi> <hi rend="bold">झ-लेहि वा सस्स नो।</hi></p>
<p rend="bodytext">अग्गिनो, अग्गिस्स, दण्डिनो, दण्डिस्स, भिक्खुनो, भिक्खुस्स, सयम्भुनो, सयम्भुस्स।</p>

<p rend="bodytext"></p>
<p rend="bodytext" n="293"><hi rend="paranum">२९३</hi><hi rend="dot">.</hi> <hi rend="bold">घ-पतो च योनं लुत्ति।</hi></p>
<p rend="bodytext">घ-प-झ-लेहि योनं लुत्ति भवति वा – कञ्ञा, कञ्ञायो, रत्ती, रत्तियो, इत्थी, इत्थियो, वधू, वधुयो, यागू, यागुयो, अमू, अमुयो; अग्गी, अग्गयो, भिक्खू, भिक्खवो, सयम्भू, सयम्भुवो; अट्ठी, अट्ठीनि, आयू, आयूनि।</p>

<p rend="bodytext"></p>
<p rend="bodytext" n="294"><hi rend="paranum">२९४</hi><hi rend="dot">.</hi> <hi rend="bold">लतो यथासम्भवं वो नो च।</hi></p>
<p rend="bodytext">लतो योनं वो-नोआदेसा होन्ति वा यथासम्भवं – भिक्खवो, भिक्खू, सयम्भुवो, सयम्भू, हेतवो, हेतू, हेतुयो, जन्तवो, जन्तुनो, जन्तू, जन्तुयो। चसद्दग्गहणं अवधारणत्थं – अमू पुरिसा तिट्ठन्ति, अमू पुरिसे पस्सथ।</p>

<p rend="bodytext"></p>
<p rend="bodytext" n="295"><hi rend="paranum">२९५</hi><hi rend="dot">.</hi> <hi rend="bold">अम्हस्स सविभत्तिकस्स ममं से।</hi></p>
<p rend="bodytext">अम्हसद्दस्स सब्बस्स एव सविभत्तिकस्स ममंआदेसो होति से विभत्तियं – ममं दीयते, ममं परिग्गहो।</p>

<p rend="bodytext"></p>
<p rend="bodytext" n="296"><hi rend="paranum">२९६</hi><hi rend="dot">.</hi> <hi rend="bold">योम्हि पठमे मयं।</hi></p>
<p rend="bodytext">अम्हसद्दस्स सब्बस्स एव सविभत्तिकस्स मयंआदेसो होति योम्हि पठमे – मयं गच्छाम। अम्हस्साति किमत्थं – पुरिसा तिट्ठन्ति। योम्हीति किमत्थं – अहं गच्छामि, पठमेति किमत्थं – अम्हाकं पस्ससि।</p>

<p rend="bodytext"></p>
<p rend="bodytext">इमस्मिं पकरणे वन्तुमन्तुपच्चयानं वकार-मकारं देसतो वियोजेत्वा सुखुच्चारणत्थं अकारं गहेत्वा अन्तुपच्चयोति वोहारो करियति, पच्चयावयवो हि ‘पच्चयो’ति नामं लभति, तस्स च पयोगानुरूपतो आदेसो विधिय्यति –</p>
<p rend="bodytext" n="297"><hi rend="paranum">२९७</hi><hi rend="dot">.</hi> <hi rend="bold">न्तुस्स न्तो आ च।</hi></p>
<p rend="bodytext">न्तुपच्चयस्स सब्बस्सेव सविभत्तिकस्स न्तोइच्चादेसो होति आ च योम्हि पठमे – गुणवन्तो तिट्ठन्ति, सतिमन्तो तिट्ठन्ति, सतिमा तिट्ठन्ति, चक्खुमा अन्धिका होन्ति।</p>

<p rend="bodytext"></p>
<p rend="bodytext" n="298"><hi rend="paranum">२९८</hi><hi rend="dot">.</hi> <hi rend="bold">से वा न्तस्स।</hi></p>
<p rend="bodytext">न्तुपच्चयस्स सब्बस्सेव सविभत्तिकस्स न्तस्स इच्चादेसो होति वा से विभत्तियं – सीलवन्तस्स, सीलवतो वा।</p>

<p rend="bodytext"></p>
<p rend="bodytext" n="299"><hi rend="paranum">२९९</hi><hi rend="dot">.</hi> <hi rend="bold">सिम्हा निच्चं।</hi></p>
<p rend="bodytext">न्तुपच्चयस्स सब्बस्सेव सविभत्तिकस्स आआदेसो होति निच्चं सिम्हि विभत्तियं – गुणवा, पञ्ञवा, सतिमा, धितिमा।</p>

<p rend="bodytext"></p>
<p rend="bodytext" n="300"><hi rend="paranum">३००</hi><hi rend="dot">.</hi> <hi rend="bold">नपुंसके अं वा।</hi></p>
<p rend="bodytext">न्तुपच्चयस्स सब्बस्सेव सविभत्तिकस्स अं होति वा सिम्हि विभत्तियं नपुंसके वत्तमानस्स; गुणवं चित्तं तिट्ठति, रुचिमं पुप्फं। वाति कस्मा – वण्णवन्तं अगन्धकं।</p>

<p rend="bodytext"></p>
<p rend="bodytext" n="301"><hi rend="paranum">३०१</hi><hi rend="dot">.</hi> <hi rend="bold">मतन्तरे गे।</hi></p>
<p rend="bodytext">न्तुपच्चयस्स सब्बस्सेव सविभत्तिकस्स अं होति गे परे आचरियानं मतन्तरे – भो गुणवं। सासनस्मिं हि सानुस्सारं आलपनं नत्थि, “यस्ससि नं पञ्ञवन्तं विसय्हा”ति एत्थ पन वुत्तिअनुरक्खणत्थं पञ्ञवन्तसद्दतो अनुसारागमो कतो, नन्ति पदपूरणे निपातपदं, भो यसस्सि पञ्ञवन्त इति अत्थो, तस्मा “भो गुणव”न्ति एत्थापि अनुसारागमेन न भवितब्बं।</p>

<p rend="bodytext"></p>
<p rend="bodytext" n="302"><hi rend="paranum">३०२</hi><hi rend="dot">.</hi> <hi rend="bold">अवण्णो यथारहं।</hi></p>
<p rend="bodytext">अस्माकं मते न्तुपच्चयस्स सब्बस्सेव सविभत्तिकस्स अ-आसङ्खातो अवण्णो होति गे परे यथारहं – भो गुणव, भो गुणवा, भो सतिम, भो सतिमा, पादे वन्दामि चक्खुम, एवं जानाहि पापिम, तग्घ भगवा बोज्झङ्गा, कथं नु भगवा तुय्हं, आयस्मा तिस्स।</p>

<p rend="bodytext"></p>
<p rend="bodytext" n="303"><hi rend="paranum">३०३</hi><hi rend="dot">.</hi> <hi rend="bold">ना-स्मिं-सेसु वा ता-ति-तो।</hi></p>
<p rend="bodytext">न्तुपच्चयस्स सब्बस्सेव सविभत्तिकस्स ता-ति-तो आदेसा होन्ति वा ना स्मिं स इच्चेतेसु यथाक्कमं – गुणवता, गुणवन्तेन, गुणवति, गुणवन्तस्मिं, गुणवतो, गुणवन्तस्स, सतिमता, सतिमन्तेन, सतिमति, सतिमन्तस्मिं, सतिमतो, सतिमन्तस्स।</p>

<p rend="bodytext"></p>
<p rend="bodytext" n="304"><hi rend="paranum">३०४</hi><hi rend="dot">.</hi> <hi rend="bold">तं नंम्हि।</hi></p>
<p rend="bodytext">न्तुपच्चयस्स सब्बस्सेव सविभत्तिकस्स तंआदेसो होति वा नंम्हि विभत्तियं – गुणवतं, गुणवन्तानं, सतिमतं, सतिमन्तानं।</p>

<p rend="bodytext"></p>
<p rend="bodytext" n="305"><hi rend="paranum">३०५</hi><hi rend="dot">.</hi> <hi rend="bold">इदस्स इमं सिम्हि नपुंसके।</hi></p>
<p rend="bodytext">इदसद्दस्स सब्बस्सेव सविभत्तिकस्स इमंआदेसो होति वा सिम्हि विभत्तियं नपुंसके वत्तमानस्स – इमं चित्तं तिट्ठति, इदं चित्तं तिट्ठति वा।</p>

<p rend="bodytext"></p>
<p rend="bodytext" n="306"><hi rend="paranum">३०६</hi><hi rend="dot">.</hi> <hi rend="bold">अयं अनपुंसकस्स निच्चं।</hi></p>
<p rend="bodytext">इदसद्दस्स अनपुंसकस्स सब्बस्सेव सविभत्तिकस्स अयं इच्चादेसो होति निच्चं – अयं पुरिसो, अयं इत्थी।</p>

<p rend="bodytext"></p>
<p rend="bodytext" n="307"><hi rend="paranum">३०७</hi><hi rend="dot">.</hi> <hi rend="bold">यो-अं-नादीसु च तेलिङ्गिकस्स इमो वा।</hi></p>
<p rend="bodytext">इदसद्दस्स तिलिङ्गे नियुत्तस्स सब्बस्सेव इम इच्चादेसो होति वा यो-अं-नादीसु परेसु, चसद्दग्गहणं सविभत्तिग्गहणनिवत्तनत्थं – इमे पुरिसा तिट्ठन्ति, इमे पुरिसे पस्सथ, इमं पुरिसं, इमं इत्थिं, इमं चित्तं पस्सति, इदं चित्तं पस्सति वा, इमा गाथायो, इमाय, इमाहि, इमिस्साय, इमिस्सं, इमासं, इमासु, इमस्स, इमेसं, इमस्मा, इमेहि, इमस्मिं, इमेसु (इमासु)।</p>

<p rend="bodytext"></p>
<p rend="bodytext" n="308"><hi rend="paranum">३०८</hi><hi rend="dot">.</hi> <hi rend="bold">अमुस्सादुं अं-सिसु नपुंसके।</hi></p>
<p rend="bodytext">अमुसद्दस्स सब्बस्सेव सविभत्तिकस्स अदुं होति अं-सिसु नपुंसके वत्तमानस्स – अदुं पुप्फं पस्सति, अदुं पुप्फं विरोचति।</p>

<p rend="bodytext"></p>
<p rend="bodytext" n="309"><hi rend="paranum">३०९</hi><hi rend="dot">.</hi> <hi rend="bold">इत्थि-पुम-नपुंसकसङ्ख्या।</hi></p>
<p rend="bodytext">इत्थि-पुम-नपुंसकसङ्ख्या इच्चेतं अधिकारत्थं वेदितब्बं; अयं वुत्ति, अयं पनाधिप्पायविञ्ञापिका अनुवुत्ति – इत्थि-पुम-नपुंसकवाचकत्ता इत्थि-पुम-नपुंसकसङ्खातं सङ्ख्यासद्दरूपं इदानि अम्हेहि वुच्चते। एत्थ वचने इत्थि-पुम-नपुंसकसद्दो च सङ्ख्यासद्दो च द्वेपि वत्तन्तीति.</p>

<p rend="bodytext"></p>
<p rend="bodytext" n="310"><hi rend="paranum">३१०</hi><hi rend="dot">.</hi> <hi rend="bold">योसु द्विन्नं द्वे दुवे।</hi></p>
<p rend="bodytext">द्विन्नं सङ्ख्यानं इत्थि-पुम-नपुंसके वत्तमानानं सविभत्तिकानं द्वे-दुवेआदेसा होन्ति योसु – द्वे इत्थियो, द्वे धम्मा, द्वे रूपानि, द्वे नपुंसका, दुवे कञ्ञायो, दुवे समणा, दुवे चित्तानि।</p>

<p rend="bodytext"></p>
<p rend="bodytext" n="311"><hi rend="paranum">३११</hi><hi rend="dot">.</hi> <hi rend="bold">ति-चतुन्नं तिस्सो चतस्सो तयो चत्तारो तीणि चत्तारि।</hi></p>
<p rend="bodytext">ति-चतुन्नं सङ्ख्यानं इत्थि-पुम-नपुंसके वत्तमानानं सविभत्तिकानं तिस्सो चतस्सो तयो चत्तारो तीणि चत्तारि इच्चेते आदेसा होन्ति यो इच्चेतेसु – तिस्सो वेदना, चतस्सो दिसा, तयो जना, तयो जने, चत्तारो पुरिसा, चत्तारो पुरिसे, तीणि आयतनानि, चत्तारि अरियसच्चानि।</p>

<p rend="bodytext"></p>
<p rend="bodytext" n="312"><hi rend="paranum">३१२</hi><hi rend="dot">.</hi> <hi rend="bold">उभूभयतो योनं ओ।</hi></p>
<p rend="bodytext">इत्थि-पुम-नपुंसके वत्तमानेहि उभ उभय इच्चेतेहि सब्बनामेहि परेसं योनं ओकारादेसो होति – उभो कुमारा, उभो कुमारे, उभो इत्थियो, उभो पादानि, उभयो देवमानुसा, उभयो इत्थियो, उभयो चित्तानि।</p>

<p rend="bodytext"></p>
<p rend="bodytext" n="313"><hi rend="paranum">३१३</hi><hi rend="dot">.</hi> <hi rend="bold">सु-हिसु अन्तो च।</hi></p>
<p rend="bodytext">उभसद्दस्स अन्तो च ओकारो होति सु-हिसु – उभोसु अन्तेसु, उभोसु पुरिसेसु, उभोसु इत्थीसु, उभोसु पस्सेसु, उभोसु चित्तेसु, उभोहि हत्थेहि, उभोहि बाहाहि, उभोहि चित्तेहि। आचरिया पन “उभेहि उभेभि, उभेसू”ति पि रूपानि इच्छन्ति, तेसं सिद्धि न दुक्करा।</p>

<p rend="bodytext"></p>
<p rend="bodytext" n="314"><hi rend="paranum">३१४</hi><hi rend="dot">.</hi> <hi rend="bold">राजस्स सविभत्तिकस्स से रञ्ञो राजिनो।</hi></p>
<p rend="bodytext">पण्णाकारं रञ्ञो अदासि, रञ्ञो रट्ठं, राजिनो रुच्चति धम्मचरिया, राजिनो सन्तकं।</p>

<p rend="bodytext"></p>
<p rend="bodytext" n="315"><hi rend="paranum">३१५</hi><hi rend="dot">.</hi> <hi rend="bold">नंम्हि रञ्ञं वा।</hi></p>
<p rend="bodytext">रञ्ञं, राजूनं।</p>

<p rend="bodytext"></p>
<p rend="bodytext" n="316"><hi rend="paranum">३१६</hi><hi rend="dot">.</hi> <hi rend="bold">नाम्हि रञ्ञा राजिना।</hi></p>
<p rend="bodytext">तेन रञ्ञा, सब्बदत्तेन राजिना।</p>

<p rend="bodytext"></p>
<p rend="bodytext" n="317"><hi rend="paranum">३१७</hi><hi rend="dot">.</hi> <hi rend="bold">स्मिंम्हि रञ्ञे राजिनि।</hi></p>
<p rend="bodytext">रञ्ञे पतिट्ठितं, राजिनि पतिट्ठितं।</p>

<p rend="bodytext"></p>
<p rend="bodytext" n="318"><hi rend="paranum">३१८</hi><hi rend="dot">.</hi> <hi rend="bold">तुम्हाम्हस्स तयि मयि।</hi></p>
<p rend="bodytext">तयि, मयि.</p>

<p rend="bodytext"></p>
<p rend="bodytext" n="319"><hi rend="paranum">३१९</hi><hi rend="dot">.</hi> <hi rend="bold">अहं-अहकं सिस्मिं।</hi></p>
<p rend="bodytext">सब्बस्स अम्हसद्दस्स सविभत्तिकस्स अहं अहकं इच्चादेसा होन्ति सिम्हि विभत्तियं – अहं गच्छामि, अहकं गच्छामि, अहकञ्च चित्तवसा नुभासितं।</p>

<p rend="bodytext"></p>
<p rend="bodytext" n="320"><hi rend="paranum">३२०</hi><hi rend="dot">.</hi> <hi rend="bold">इतरस्स तुवं त्वं।</hi></p>
<p rend="bodytext">इतरस्साति तुम्हसद्दं निद्दिसति – तुवं सत्था, त्वं सेनापति।</p>

<p rend="bodytext"></p>
<p rend="bodytext" n="321"><hi rend="paranum">३२१</hi><hi rend="dot">.</hi> <hi rend="bold">तव मम तुय्हं मय्हञ्च से।</hi></p>
<p rend="bodytext">सब्बेसं तुम्ह-अम्हसद्दानं सविभत्तिकानं तव मम इच्चते आदेसा होन्ति यथासङ्ख्यं से विभत्तियं, तुय्हं मय्हं इच्चादेसा च – तव, मम, तुय्हं, मय्हं।</p>

<p rend="bodytext"></p>
<p rend="bodytext" n="322"><hi rend="paranum">३२२</hi><hi rend="dot">.</hi> <hi rend="bold">अंम्हि तं मं तवं ममञ्च।</hi></p>
<p rend="bodytext">तं, मं, तवं, ममं।</p>

<p rend="bodytext"></p>
<p rend="bodytext" n="323"><hi rend="paranum">३२३</hi><hi rend="dot">.</hi> <hi rend="bold">तया मया नास्मिं।</hi></p>
<p rend="bodytext">तया, मया।</p>

<p rend="bodytext"></p>
<p rend="bodytext" n="324"><hi rend="paranum">३२४</hi><hi rend="dot">.</hi> <hi rend="bold">तुम्हस्स अंम्हि तुवं त्वं।</hi></p>
<p rend="bodytext">सब्बस्स तुम्हसद्दस्स सविभत्तिकस्स तुवं त्वं इच्चेते आदेसा होन्ति यथासङ्ख्यं अंम्हि विभत्तियं – कलिङ्गरस्स तुवं मञ्ञे, कट्ठस्स त्वं मञ्ञे, अहं त्वं मारेस्सामीति अट्ठकथापयोगो।</p>

<p rend="bodytext"></p>
<p rend="bodytext" n="325"><hi rend="paranum">३२५</hi><hi rend="dot">.</hi> <hi rend="bold">पदस्मा दुतिया-चतुत्थी-छट्ठीसु वो नो न वा।</hi></p>
<p rend="bodytext">सब्बेसं तुम्ह-अम्हसद्दानं सविभत्तिकानं पदस्मा परेसं वो-नोआदेसा होन्ति न वा, यथासङ्ख्यं दुतिया-चतुत्थी-छट्ठी-विभत्तीसु – पहाय वो गमिस्सामि, मा नो अज्ज विकन्तिंसु, धम्मं वो भिक्खवे देसेस्सामि, संविभजेथ नो रज्जेन, तुट्ठोस्मि वो पकतिया, सत्था नो भगवा अनुप्पत्तो। न वाति किमत्थं – एसो अम्हाकं सत्था। तुम्हम्हाकं इति किमत्थं – एते इसयो पस्ससि। पदस्माति किमत्थं – तुम्हाकं सत्था। दुतिया-चतुत्थी-छट्ठीसूति किमत्थं – गच्छथ तुम्हे।</p>

<p rend="bodytext"></p>
<p rend="bodytext" n="326"><hi rend="paranum">३२६</hi><hi rend="dot">.</hi> <hi rend="bold">पच्छिमानं एकवचने न वा ते मे।</hi></p>
<p rend="bodytext">सब्बेसं तुम्ह-अम्हसद्दानं सविभत्तिकानं पदस्मा परेसं ते-मेआदेसा होन्ति न वा यथासङ्ख्यं चतुत्थी-छट्ठीनं एकवचने – ददामि ते गामवरानि पञ्च, ददाहि मे गामवरं, इदं ते रट्ठं, अयं मे पुत्तो।</p>

<p rend="bodytext"></p>
<p rend="bodytext" n="327"><hi rend="paranum">३२७</hi><hi rend="dot">.</hi> <hi rend="bold">न दुतियेकवचने।</hi></p>
<p rend="bodytext">सब्बेसं तुम्ह-अम्हसद्दानं सविभत्तिकानं पदस्मा परेसं ते-मे आदेसा न होन्ति दुतियेकवचने परे – पस्सेय्य तं वस्ससतं अरोग्यं, सो मं ब्रवीति।</p>

<p rend="bodytext"></p>
<p rend="bodytext" n="328"><hi rend="paranum">३२८</hi><hi rend="dot">.</hi> <hi rend="bold">ततियेकवचने वा।</hi></p>
<p rend="bodytext">ततियेकवचने परे सब्बेसं तुम्ह-अम्हसद्दानं सविभत्तिकानं पदस्मा परेसं ते-मेआदेसा होन्ति वा यथासङ्ख्यं – कतं ते पापं, कतं तया पापं, कतं मे पापं, कतं मया पापं।</p>

<p rend="bodytext"></p>
<p rend="bodytext" n="329"><hi rend="paranum">३२९</hi><hi rend="dot">.</hi> <hi rend="bold">वो नो बहुवचने।</hi></p>
<p rend="bodytext">सब्बेसं तुम्ह-अम्हसद्दानं सविभत्तिकानं पदस्मा परेसं वो-नोआदेसा होन्ति यथासङ्ख्यं ततियाबहुवचने परे – कतं वो कम्मं, कतं नो कम्मं।</p>

<p rend="bodytext"></p>
<p rend="bodytext" n="330"><hi rend="paranum">३३०</hi><hi rend="dot">.</hi> <hi rend="bold">योम्हि पठमे च।</hi></p>
<p rend="bodytext">सब्बेसं तुम्ह-अम्हसद्दानं सविभत्तिकानं पदस्मा परेसं वो-नोआदेसा होन्ति योम्हि पठमे परे – गामं वो गच्छेय्याथ, गामं नो गच्छेय्याम।</p>

<p rend="bodytext"></p>
<p rend="bodytext" n="331"><hi rend="paranum">३३१</hi><hi rend="dot">.</hi> <hi rend="bold">पुमन्तस्स आ सिम्हि वा।</hi></p>
<p rend="bodytext">पुमसद्दस्स सविभत्तिकस्स आआदेसो होति वा सिम्हि विभत्तियं – पुमा तिट्ठति। वाति किमत्थं – न विज्जति पुमो सदा।</p>

<p rend="bodytext"></p>
<p rend="bodytext" n="332"><hi rend="paranum">३३२</hi><hi rend="dot">.</hi> <hi rend="bold">मघवादीनं निच्चं।</hi></p>
<p rend="bodytext">मघवसद्दादीनं अन्तस्स सविभत्तिकस्स निच्चं आआदेसो होति सिम्हि विभत्तियं – मघवा, युवा।</p>

<p rend="bodytext"></p>
<p rend="bodytext" n="333"><hi rend="paranum">३३३</hi><hi rend="dot">.</hi> <hi rend="bold">मतन्तरे पुमस्स अं आलपनेकवचने।</hi></p>
<p rend="bodytext">गरूनं मतन्तरे पुमसद्दन्तस्स सविभत्तिकस्स अं होति आलपनेकवचने परे – हे पुमं।</p>

<p rend="bodytext"></p>
<p rend="bodytext" n="334"><hi rend="paranum">३३४</hi><hi rend="dot">.</hi> <hi rend="bold">समासे च विभासा।</hi></p>
<p rend="bodytext">समासे च पुमसद्दन्तस्स अं होति विभासा – इत्थिपुमंनपुंसकसमूहो। विभासाति किमत्थं – इत्थिपुमनपुंसका।</p>

<p rend="bodytext"></p>
<p rend="bodytext" n="335"><hi rend="paranum">३३५</hi><hi rend="dot">.</hi> <hi rend="bold">आनो योसु।</hi></p>
<p rend="bodytext">पुमसद्दस्स सविभत्तिकस्स आनोआदेसो होति योसु विभत्तीसु – पुमानो, हे पुमानो।</p>

<p rend="bodytext"></p>
<p rend="bodytext" n="336"><hi rend="paranum">३३६</hi><hi rend="dot">.</hi> <hi rend="bold">स्मिंम्ह आने वा।</hi></p>
<p rend="bodytext">पुमसद्दस्स सविभत्तिकस्स आनेआदेसो होति वा स्मिंम्हि विभत्तियं – पुमाने पतिट्ठितं, पुमे वा।</p>

<p rend="bodytext"></p>
<p rend="bodytext" n="337"><hi rend="paranum">३३७</hi><hi rend="dot">.</hi> <hi rend="bold">हिविभत्तियं।</hi></p>
<p rend="bodytext">पुमसद्दन्तस्स हिविभत्तियं आनेआदेसो होति – पुमानेहि, पुमानेभि। पुन विभत्तिग्गहणं किमत्थं – सविभत्तिग्गहणनिवत्तनत्थं।</p>

<p rend="bodytext"></p>
<p rend="bodytext" n="338"><hi rend="paranum">३३८</hi><hi rend="dot">.</hi> <hi rend="bold">स-स्मासु पुम-कम्म-थामानं उ।</hi></p>
<p rend="bodytext">पुम-कम्म-थामानं अन्तस्स उकारादेसो होतिवा स-स्मासु विभत्तीसु – पुमुनो, पुमस्स. पुमुना अपेति, पुमस्मा वा, कम्मुनो, कम्मस्स, कम्मुना निस्सटं, कम्मस्मा वा, थामुनो, थामस्स, थामुना निस्सटं, थामस्मा वा।</p>

<p rend="bodytext"></p>
<p rend="bodytext" n="339"><hi rend="paranum">३३९</hi><hi rend="dot">.</hi> <hi rend="bold">आ वा सुस्मिं।</hi></p>
<p rend="bodytext">पुमसद्दन्तस्स सुविभत्तियं आआदेसो होति वा – पुमासु, पुमेसु वा।</p>

<p rend="bodytext"></p>
<p rend="bodytext" n="340"><hi rend="paranum">३४०</hi><hi rend="dot">.</hi> <hi rend="bold">नाम्हि च।</hi></p>
<p rend="bodytext">पुमसद्दन्तस्स आ-उआदेसा होन्ति वा नाम्हि विभत्तियं – पुमाना कतं, पुमुना, पुमेन वा।</p>

<p rend="bodytext"></p>
<p rend="bodytext" n="341"><hi rend="paranum">३४१</hi><hi rend="dot">.</hi> <hi rend="bold">कम्मन्तस्स अकार-उकारा।</hi></p>
<p rend="bodytext">कम्मसद्दन्तस्स अकार-उकारादेसा होन्ति वा नाम्हि विभत्तियं – कम्मना कतं फलं, कम्मुना, कम्मेन वा।</p>

<p rend="bodytext"></p>
<p rend="bodytext" n="342"><hi rend="paranum">३४२</hi><hi rend="dot">.</hi> <hi rend="bold">क्वचि युवादीनं आ सु-नासु।</hi></p>
<p rend="bodytext">युवादीनं अन्तस्स आआदेसो होति वा क्वचि सु ना इच्चेतासु विभत्तीसु – युवासु, युवाना कतं, युवेन वा, मघवासु, मघवाना कतं, मघवेन वा।</p>

<p rend="bodytext"></p>
<p rend="bodytext" n="343"><hi rend="paranum">३४३</hi><hi rend="dot">.</hi> <hi rend="bold">सब्बास्व आन।</hi></p>
<p rend="bodytext">युवादीनं अन्तस्स आनआदेसो होति वा सब्बासु विभत्तीसु – युवानो तिट्ठति, युवाना तिट्ठन्ति, युवानं, युवं पस्सति, युवाने, युवे पस्सति, सेसं परिपुण्णं कातब्बं। मघवानो तिट्ठति, मघवा तिट्ठति, मघवाना तिट्ठन्ति, मघवानं, मघवं पस्सथ, मघवाने, मघवे पस्सति, सेसं परिपुण्णं कातब्बं। इमस्मिं ठाने “मघवा, मघवन्तो”ति अयम्पि नयो लब्भति।</p>

<p rend="bodytext"></p>
<p rend="bodytext" n="344"><hi rend="paranum">३४४</hi><hi rend="dot">.</hi> <hi rend="bold">तुम्हाम्हेहि नं आकं।</hi></p>
<p rend="bodytext">तुम्ह-अम्हेहि नंवचनस्स आकं होति – तुम्हाकं, अम्हाकं।</p>

<p rend="bodytext"></p>
<p rend="bodytext" n="345"><hi rend="paranum">३४५</hi><hi rend="dot">.</hi> <hi rend="bold">अं-आनञ्च अप्पठमो यो।</hi></p>
<p rend="bodytext">तेहि तुम्ह-अम्हेहि यो अप्पठमो आकं अं आनञ्च होति – तुम्हाकं पस्सामि, तुम्हे पस्सामि वा, अम्हाकं पस्ससि, अम्हे पस्ससि वा, एवं तुम्हं, तुम्हानं, अम्हं, अम्हानं।</p>

<p rend="bodytext"></p>
<p rend="bodytext" n="346"><hi rend="paranum">३४६</hi><hi rend="dot">.</hi> <hi rend="bold">मतन्तरे सस्स वा अं।</hi></p>
<p rend="bodytext">गरूनं मतन्तरे तुम्ह-अम्हसद्देहि सस्स विभत्तिया अंआदेसो होति वा – तुम्हं दीयते, तव दीयते, तुम्हं परिग्गहो, तव परिग्गहो, अम्हं, मम।</p>

<p rend="bodytext"></p>
<p rend="bodytext" n="347"><hi rend="paranum">३४७</hi><hi rend="dot">.</hi> <hi rend="bold">सब्बनामकारतो यो पठमो ए।</hi></p>
<p rend="bodytext">सब्बे, ये, ते, के, इमे, तुम्हे, कथं अम्हे करोमसे।</p>

<p rend="bodytext"></p>
<p rend="bodytext" n="348"><hi rend="paranum">३४८</hi><hi rend="dot">.</hi> <hi rend="bold">द्वन्दे ठिता वा।</hi></p>
<p rend="bodytext">द्वन्दे समासे ठिता सब्बनामकारतो यो पठमो एत्तं आपज्जति वा – कतरकतमे, कतरकतमा वा।</p>

<p rend="bodytext"></p>
<p rend="bodytext" n="349"><hi rend="paranum">३४९</hi><hi rend="dot">.</hi> <hi rend="bold">नाञ्ञो सब्बनामविधि।</hi></p>
<p rend="bodytext">द्वन्दे समासे ठिता सब्बनामकारतो परस्स योवचनस्स ठपेत्वा एत्तं अञ्ञो सब्बनामविधि कातब्बो न होति – पुब्बापरानं, पुब्बुत्तरानं, अधरुत्तरानं।</p>

<p rend="bodytext"></p>
<p rend="bodytext" n="350"><hi rend="paranum">३५०</hi><hi rend="dot">.</hi> <hi rend="bold">ततियातप्पुरिसे च।</hi></p>
<p rend="bodytext">ततियातप्पुरिसे च समासे अञ्ञो सब्बनामविधि कातब्बो न होति – मासपुब्बाय इत्थिया, मासपुब्बानं पुरिसानं इत्थीनं वा।</p>

<p rend="bodytext"></p>
<p rend="bodytext" n="351"><hi rend="paranum">३५१</hi><hi rend="dot">.</hi> <hi rend="bold">बहुब्बीहिस्मिञ्च।</hi></p>
<p rend="bodytext">बहुब्बीहिस्मिञ्च समासे अञ्ञो सब्बनामविधि कातब्बो न होति – पियपुब्बाय इत्थिया, पियपुब्बानं इत्थीनं पुरिसानं वा।</p>

<p rend="bodytext"></p>
<p rend="bodytext" n="352"><hi rend="paranum">३५२</hi><hi rend="dot">.</hi> <hi rend="bold">होति दिसासब्बनामानं।</hi></p>
<p rend="bodytext">दिसावाचकानं सब्बनामानं बहुब्बीहिम्हि समासे सब्बनामविधि होति येव – दक्खिणपुब्बस्सं, दक्खिणपुब्बस्सा, उत्तरपुब्बस्सं, उत्तरपुब्बस्सा।</p>

<p rend="bodytext"></p>
<p rend="bodytext" n="353"><hi rend="paranum">३५३</hi><hi rend="dot">.</hi> <hi rend="bold">सब्बनामतो नं सं-सानं।</hi></p>
<p rend="bodytext">कतमेसं, कतमेसानं, कतमासं, कतमासानं, सब्बेसं, सब्बेसानं, सब्बासं, सब्बासानं, येसं, येसानं, यासं, यासानं, तेसं, तेसानं, तासं, तासानं, केसं, केसानं, कासं, कासानं, इमेसं, इमेसानं, इमासं, इमासानं, अमूसं, अमूसानं।</p>

<p rend="bodytext"></p>
<p rend="bodytext" n="354"><hi rend="paranum">३५४</hi><hi rend="dot">.</hi> <hi rend="bold">राजस्स सु-नं-हिसु राजु।</hi></p>
<p rend="bodytext">राजूसु, राजूनं, राजूहि, राजूभि।</p>

<p rend="bodytext"></p>
<p rend="bodytext" n="355"><hi rend="paranum">३५५</hi><hi rend="dot">.</hi> <hi rend="bold">क्वचि समास उत्तरपदत्थे राजादयो पुरिसनया।</hi></p>
<p rend="bodytext">समासविसये उत्तरपदत्थे वत्तमाना राजसद्दादयो क्वचि पुरिसनयेन योजेतब्बा – महाराजो, चत्तारो महाराजा, महाराजं, महाराजे, महाराजेन, सिविराजेन पेसितो, महाराजेहि, महाराजेभि, महाराजस्स, धम्मराजस्स सत्थुनो, महाराजानं, महाराजा, महाराजस्मा, महाराजम्हा, महाराजेहि, महाराजेभि, महाराजस्स, महाराजानं, उभिन्नं देवराजानं सङ्गामो पच्चुपट्ठितो, निक्खमन्ते महाराजे, महाराजस्मिं, महाराजम्हि, महाराजेसु, भो महाराज, भवन्तो महाराजा; एवं सब्बसखो भावितत्तोति आदीसु। असमासेपि चतुत्थी-छट्ठीवसेन “राजान”मिति ञेय्यं “आराधयति राजान”न्ति पाळिदस्सनतो। क्वचीति किं – महाराजूसु, महाराजूनं, महाराजूहि।</p>

<p rend="bodytext"></p>
<p rend="bodytext" n="356"><hi rend="paranum">३५६</hi><hi rend="dot">.</hi> <hi rend="bold">इदस्स ए सब्बस्स।</hi></p>
<p rend="bodytext">इदसद्दस्स सब्बस्सेव एकारो होति वा सु नं हि इच्चेतेसु। इदसद्दस्स पकतिभावो “इदप्पच्चयता पटिच्चसमुप्पादो”ति पाळिवसेन विञ्ञायति, इमेसं पच्चयाति हि इदप्पच्चया, इदप्पच्चया एव इदप्पच्चयता। एसु, इमेसु, एसं, इमेसं, एहि, इमेहि।</p>

<p rend="bodytext"></p>
<p rend="bodytext" n="357"><hi rend="paranum">३५७</hi><hi rend="dot">.</hi> <hi rend="bold">नाम्हि अन-इमि।</hi></p>
<p rend="bodytext">इदसद्दस्स सब्बस्सेव अन-इमिआदेसा होन्ति नाम्हि विभत्तियं – अनेन, इमिना।</p>

<p rend="bodytext"></p>
<p rend="bodytext" n="358"><hi rend="paranum">३५८</hi><hi rend="dot">.</hi> <hi rend="bold">सिम्हायं अनपुंसकस्स।</hi></p>
<p rend="bodytext">इदसद्दस्स सब्बस्सेव अनपुंसकस्स अयं इच्चादेसो होति सिम्हि विभत्तियं – अयं पुरिसो, अयं इत्थी, अयं मातुगामो, अयं ओरोधो, अयं गरूनं दारो, अयं आपो, अयं नपुंसको।</p>

<p rend="bodytext"></p>
<p rend="bodytext" n="359"><hi rend="paranum">३५९</hi><hi rend="dot">.</hi> <hi rend="bold">अमुनो मो सं।</hi></p>
<p rend="bodytext">अमुसद्दस्स अनपुंसकस्स मकारो सकारं आपज्जति वा सिम्हि विभत्तियं – असु राजा, अमुको राजा, असु इत्थी, अमुका इत्थी।</p>

<p rend="bodytext"></p>
<p rend="bodytext" n="360"><hi rend="paranum">३६०</hi><hi rend="dot">.</hi> <hi rend="bold">त एत-तेसं।</hi></p>
<p rend="bodytext">एत त इच्चेतेसं अनपुंसकानं तकारो सकारं आपज्जति सिम्हि विभत्तियं – एसो पुरिसो, एसा इत्थी, सो पुरिसो, सा इत्थी।</p>

<p rend="bodytext"></p>
<p rend="bodytext" n="361"><hi rend="paranum">३६१</hi><hi rend="dot">.</hi> <hi rend="bold">नत्तं तस्स वा सब्बलिङ्गेसु।</hi></p>
<p rend="bodytext">सब्बनामस्स तकारस्स नत्तं होति वा सब्बलिङ्गेसु – नं, तं, ने, ते, नेन, तेन, नेसु, तेसु, नम्हि, तम्हि, नाय, ताय, नाहि, ताहि, नाभि, ताभि। इध सासनयुत्तिया पदतो परस्सेव तकारस्स नकारादेसो अवगन्तब्बो “न नं उम्हयते दिस्वा, न च नं पटिनन्दती”ति आदिदस्सनतो।</p>

<p rend="bodytext"></p>
<p rend="bodytext" n="362"><hi rend="paranum">३६२</hi><hi rend="dot">.</hi> <hi rend="bold">अत्तं स-स्मा-स्मिं-सं-सासु।</hi></p>
<p rend="bodytext">सब्बनामस्स तकारस्स अत्तं होति वा स स्मा स्मिं सं सा इच्चेतेसु सब्बलिङ्गे – अस्स, तस्स, अस्मा, तस्मा, अस्मिं, तस्मिं, अस्सं, तस्सं, अस्सा तस्सा इत्थिया कतं, अस्सा तस्सा इत्थिया देति, अस्सा तस्सा इत्थिया अपेति. अस्सा तस्सा इत्थिया परिग्गहो, अस्सा तस्सा इत्थिया पतिट्ठितं।</p>

<p rend="bodytext"></p>
<p rend="bodytext" n="363"><hi rend="paranum">३६३</hi><hi rend="dot">.</hi> <hi rend="bold">इदसद्दस्स च।</hi></p>
<p rend="bodytext">सब्बस्मिं लिङ्गे इदसद्दस्स च सब्बस्सेव अत्तं होति वा स स्मा स्मिं सं सा इच्चेतेसु – अस्स, इमस्स, अस्मा लोका परं लोकं, इमस्मा, अस्मिं लोकस्मिं देवते, इमस्मिं, अस्सं, इमिस्सं, अस्सा इमिस्सा कञ्ञाय कतं, अस्सा इमिस्सा कञ्ञाय रुच्चति अलङ्कारो, अस्सा इमिस्सा कञ्ञाय निस्सटं, अस्सा इमिस्सा कञ्ञाय सन्तकं, अस्सा इमिस्सा कञ्ञाय पतिट्ठितं।</p>

<p rend="bodytext"></p>
<p rend="bodytext" n="364"><hi rend="paranum">३६४</hi><hi rend="dot">.</hi> <hi rend="bold">सब्बनामतो ककारागमो यथातन्ति।</hi></p>
<p rend="bodytext">अमुको, असुको, अमुकं, असुकं, अमुका, असुका। यथातन्तीति किं – यो सो भगवा, या इत्थी, सा इत्थी।</p>

<p rend="bodytext"></p>
<p rend="bodytext" n="365"><hi rend="paranum">३६५</hi><hi rend="dot">.</hi> <hi rend="bold">घ-पेहि स्मिं-सानं सं-सा।</hi></p>
<p rend="bodytext">सब्बनामेहि घ-पसञ्ञेहि परेसं स्मिं स इच्चेतेसं सं-साआदेसा होन्ति वा यथाक्कमं – सब्बस्सं, सब्बायं पतिट्ठितं, सब्बस्सा, सब्बाय देति, परिग्गहो वा, एवं इमिस्सं, इमायं, इमिस्सा, इमाय, अमुस्सं, अमुयं, अमुस्सा, अमुया।</p>

<p rend="bodytext"></p>
<p rend="bodytext" n="366"><hi rend="paranum">३६६</hi><hi rend="dot">.</hi> <hi rend="bold">ना स्मा स्मिं इच्चेतानि सेव।</hi></p>
<p rend="bodytext">सब्बनामेहि घ-पसञ्ञेहि परानि ना स्मा स्मिं इच्चेतानि वचनानि सवचनं इव दट्ठब्बानि – सब्बस्सा इत्थिया कतं, सब्बस्सा इत्थिया अपेति, सब्बस्सा इत्थिया पतिट्ठितं, तस्सा कुमारिकाय सद्धिं, कस्साहं केन हायामि, तस्सा मेथुनं धम्मं पटिसेवति, अञ्ञतरिस्सा इत्थिया पटिबद्धचित्तो होति, इधा ति इमिस्सा दिट्ठिया, यं एकिस्सा लोकधातुया।</p>

<p rend="bodytext"></p>
<p rend="bodytext" n="367"><hi rend="paranum">३६७</hi><hi rend="dot">.</hi> <hi rend="bold">थियं तो सं नंम्हि वा।</hi></p>
<p rend="bodytext">इत्थिलिङ्गे सब्बनामिको तकारो सकारं आपज्जति वा नंम्हि विभत्तियं – अभिक्कमो सानं पञ्ञायति। वाति किं – तासं।</p>

<p rend="bodytext"></p>
<p rend="bodytext" n="368"><hi rend="paranum">३६८</hi><hi rend="dot">.</hi> <hi rend="bold">आ च तिलिङ्गे।</hi></p>
<p rend="bodytext">तिलिङ्गे सब्बनामिको तकारो आकारत्तञ्च आपज्जति वा नंम्हि विभत्तियं – आसं इत्थीनं, तासं वा, आसं पुरिसानं, आसं चित्तानं, तेसं वा। अत्रिमा पाळियो – नासं कुज्झन्ति पण्डिता, सब्बासं सोका विनस्सन्ति, नेवासं केसा दिस्सन्ति हत्थपादाच जालिनोति। तत्थ नासन्ति न आसन्ति छेदो, सब्बासन्ति सब्बे आसन्ति छेदो, आसन्ति चेत्थ तेसं द्विन्नं जनानन्ति अत्थो। एत्थ च पुल्लिङ्गनये दिट्ठे येव नपुंसकनयो पि तंसमानगतिकत्ता दिट्ठो नाम होतीति “आसं चित्तान”न्ति वुत्तं। कत्थचि पन पोत्थके “सब्बेसं सोका विनस्सन्ती”ति पाळि दिस्सति, तत्थ सब्बे एसन्ति छेदो, “सुतं मेतं भो गोतमा”ति एत्थ विय।</p>

<p rend="bodytext"></p>
<p rend="bodytext" n="369"><hi rend="paranum">३६९</hi><hi rend="dot">.</hi> <hi rend="bold">मतन्तरे घ-पेहि स्मिं न आय-या।</hi></p>
<p rend="bodytext">गरूनं मतन्तरे घ-पसञ्ञेहि सब्बनामेहि स्मिंवचनस्स नेव आय-याआदेसा होन्ति – एतिस्सं, एतायं, इमिस्सं, इमायं, अमुस्सं, अमुयं।</p>

<p rend="bodytext"></p>
<p rend="bodytext" n="370"><hi rend="paranum">३७०</hi><hi rend="dot">.</hi> <hi rend="bold">होन्तेव।</hi></p>
<p rend="bodytext">अम्हाकं मते पन ते आदेसा होन्ति येव – एताय पतिट्ठितं, इमाय पतिट्ठितं, अमुया पतिट्ठितं।</p>

<p rend="bodytext"></p>
<p rend="bodytext" n="371"><hi rend="paranum">३७१</hi><hi rend="dot">.</hi> <hi rend="bold">मन-वचादयो मनोगणा।</hi></p>
<p rend="bodytext">मन वच इच्चेवमादयो सद्दा मनोगणा नाम भवन्ति; तेसं सरूपं हेट्ठा विभावितं।</p>

<p rend="bodytext"></p>
<p rend="bodytext" n="372"><hi rend="paranum">३७२</hi><hi rend="dot">.</hi> <hi rend="bold">बिल-पदादयो मनोगणादिका।</hi></p>

<p rend="bodytext"></p>
<p rend="bodytext" n="373"><hi rend="paranum">३७३</hi><hi rend="dot">.</hi> <hi rend="bold">मनोगणादीहि वा स्मिंनो इ, ना-स्मानं आ।</hi></p>
<p rend="bodytext">मनसि, मनस्मिं, वचसि, वचस्मिं, अयसि, अयस्मिं, अयसा कतं, अयेन वा, अयसा व मलं समुट्ठितं, अयस्मा वा – एवं मनसा वचसा वयसा; सब्बो मनोगणो वित्थारेतब्बो। बिलसि, बिलस्मिं, पदसि, पदस्मिं, बिलसा, बिलेन, पदसा, पदेन, मुखसा, वेगसा, रससा, आयुसा, आयुना; एवं अञ्ञेपि मनोगणादिका वित्थारेतब्बा। मनोगणादीहीति किं – पुरिसस्मिं, पुरिसेन, पुरिसस्मा, चित्तस्मिं, चित्तेन, चित्तस्मा, कञ्ञायं, कञ्ञाय।</p>

<p rend="bodytext"></p>
<p rend="bodytext" n="374"><hi rend="paranum">३७४</hi><hi rend="dot">.</hi> <hi rend="bold">ओ सस्स।</hi></p>
<p rend="bodytext">मनोगणादीहि सस्स ओकारो होति वा – मनसो, मनस्स, तपसो, तपस्स, बिलसो, बिलस्स।</p>

<p rend="bodytext"></p>
<p rend="bodytext" n="375"><hi rend="paranum">३७५</hi><hi rend="dot">.</hi> <hi rend="bold">तदन्त ओ विभत्तिलोपे।</hi></p>
<p rend="bodytext">तेसं मनोगणादीनं अन्तो ओत्तं आपज्जति वा विभत्तिलोपे कते – मनोमयं, अयोमयं, तेजोधातु, तपोधनो, सिरोरुहो, आपोकसिणं, वायोकसिणं। वाति किं – अयसलाकं।</p>

<p rend="bodytext"></p>
<p rend="bodytext" n="376"><hi rend="paranum">३७६</hi><hi rend="dot">.</hi> <hi rend="bold">मनोगणतो सरे सागमो।</hi></p>
<p rend="bodytext">मनोगणतो विभत्तादेसे वा पच्चये वा सरे परे सकारागमो होति वा – मनसा, वचसा, मनसि, वचसि, अव्यग्गमनसो नरो, थिरचेतसं कुलं, सद्धेय्यवचसा उपासिका, मानसिकं, वाचसिकं। वाति किं – मनो, मना, मनं, मने, मनेन – मनआयतनं।</p>

<p rend="bodytext"></p>
<p rend="bodytext" n="377"><hi rend="paranum">३७७</hi><hi rend="dot">.</hi> <hi rend="bold">अंवचनस्स ओ।</hi></p>
<p rend="bodytext">मनोगणतो अंवचनस्स ओकारादेसो होति वा – अदाने कुरुते मनो, कस्सपस्स वचो सुत्वा, तपो इध क्रुब्बति, यसो लद्धा न मज्जेय्य। वाति किं – यसं लद्धान दुम्मेधो, मनं अञ्ञासि। मनोगणतोति किं – बिलं पविस जम्बुक, चित्तं अञ्ञासि, कञ्ञं पस्सति।</p>

<p rend="bodytext"></p>
<p rend="bodytext" n="378"><hi rend="paranum">३७८</hi><hi rend="dot">.</hi> <hi rend="bold">सन्तस्स सो भे, अन्ते बो।</hi></p>
<p rend="bodytext">सन्तसद्दस्स सब्बस्सेव सकारादेसो होति भकारे, अन्ते पन बकारागमो होति – सब्भिरेव समासेथ, सब्भूतो, सब्भावो।</p>

<p rend="bodytext"></p>
<p rend="bodytext" n="379"><hi rend="paranum">३७९</hi><hi rend="dot">.</hi> <hi rend="bold">कारादीसु च।</hi></p>
<p rend="bodytext">सन्तसद्दस्स सब्बस्सेव सकारादेसो होति कारसद्दादीसु च परेसु – सक्कारो, सक्कतो, सक्कत्वा।</p>

<p rend="bodytext"></p>
<p rend="bodytext" n="380"><hi rend="paranum">३८०</hi><hi rend="dot">.</hi> <hi rend="bold">स्यादीसु सब्भि।</hi></p>
<p rend="bodytext">सन्तसद्दस्स सब्बस्सेव स्यादीसु सब्बासु विभत्तिसु सब्भिआदेसो होति – सब्भि, सब्भी, सब्भयो, सब्भिन्ति सेसं सब्बं वित्थारेतब्बं। इमस्मिं ठाने “सब्भीहि सद्धिं, बहुपेतं असब्भि जातवेद, असब्भिरूपो पुरिसो”ति एवमादीहि पदेहि विसुं विसुं सब्भिसद्दस्स विज्जमानता सारतो पच्चेतब्बा।</p>

<p rend="bodytext"></p>
<p rend="bodytext" n="381"><hi rend="paranum">३८१</hi><hi rend="dot">.</hi> <hi rend="bold">सद-भिदितो थ वा सब्भी ति सिद्धि।</hi></p>
<p rend="bodytext">अथ वा सद-भिदि-धातुवसेन सब-भी ति पदसिद्धि वेदितब्बा – सब्भि, निब्बानं।</p>

<p rend="bodytext"></p>
<p rend="bodytext" n="382"><hi rend="paranum">३८२</hi><hi rend="dot">.</hi> <hi rend="bold">पञ्ञत्तियं सन्तस्स न्तो सिम्हि।</hi></p>
<p rend="bodytext">पञ्ञत्तियं वत्तमानस्स सन्तसद्दस्स न्तसद्दो अं आपज्जति सिम्हि – सं, सप्पुरिसो। सिम्हीति किं – सन्तो सप्पुरिसो लोके। पञ्ञत्तियन्ति किं – सन्तो दन्तो नियतो ब्रह्मचारी।</p>

<p rend="bodytext"></p>
<p rend="bodytext" n="383"><hi rend="paranum">३८३</hi><hi rend="dot">.</hi> <hi rend="bold">गच्छन्तादीनं वा।</hi></p>
<p rend="bodytext">गच्छन्तादीनं न्तसद्दो अं आपज्जति सिम्हि वा – गच्छं, गच्छन्तो, महं, महन्तो इच्चादि। गच्छन्तादीनं इति किं – अन्तो, दन्तो, वन्तो।</p>

<p rend="bodytext"></p>
<p rend="bodytext" n="384"><hi rend="paranum">३८४</hi><hi rend="dot">.</hi> <hi rend="bold">थियं पि वा।</hi></p>
<p rend="bodytext">अपरेन पाळिनयेन इत्थिलिङ्गेपि गच्छन्तादीनं न्तसद्दो अं आपज्जति वा सिम्हि – सा गच्छं गच्छन्ती, सा जानं एवमाह, न जानामीति, पस्सं एवमाह न पस्सामीति। थियन्ति किं – गच्छन्तं कुलं, जानन्तं चित्तं।</p>

<p rend="bodytext"></p>
<p rend="bodytext" n="385"><hi rend="paranum">३८५</hi><hi rend="dot">.</hi> <hi rend="bold">अथ वा पुमे योम्हि पठमे।</hi></p>
<p rend="bodytext">अपरेन पाळिनयेन पुल्लिङ्गे गच्छन्तादीनं न्तसद्दो अं आपज्जति वा योम्हि पठमे – ते गच्छं, चक्खुं लच्छाम नो भवं, अपि नु तुम्हे आयस्मन्तो ... जानं पस्सं विहरथाति। अनेन लक्खणेन ते गच्छन्तो, भवन्तोति आदीनि पटिसिद्धानि भवन्ति।</p>

<p rend="bodytext"></p>
<p rend="bodytext" n="386"><hi rend="paranum">३८६</hi><hi rend="dot">.</hi> <hi rend="bold">स-स्मिं-ना-नंसु न्तु व।</hi></p>
<p rend="bodytext">गच्छन्तादीनं न्तसद्दो न्तुपच्चयो व दट्ठब्बो स स्मिं ना नं इच्चेतेसु – गच्छतो महतो, गच्छति, महति, गच्छता, महता, गच्छतं, महतं।</p>

<p rend="bodytext"></p>
<p rend="bodytext" n="387"><hi rend="paranum">३८७</hi><hi rend="dot">.</hi> <hi rend="bold">अरहन्तादीनञ्च यो पठमे।</hi></p>
<p rend="bodytext">अरहन्तसद्दादीनञ्च न्तसद्दो न्तुपच्चयो व दट्ठब्बो यो पठमे वा – अरहन्तो विहरन्ति, सन्तो सप्पुरिसा लोके, भवन्तो आगच्छन्तु। वाति किं – मयं चम्ह अनरहन्ता। अनेन च लक्खणेन ते गच्छन्तो, भवन्तोति आदीनि पटिसिद्धानि भवन्ति।</p>

<p rend="bodytext"></p>
<p rend="bodytext" n="388"><hi rend="paranum">३८८</hi><hi rend="dot">.</hi> <hi rend="bold">सन्तस्स न्तो अत्तमंम्हि वा।</hi></p>
<p rend="bodytext">सं भजति यदि वा असं। वाति किं – सन्तं, असन्तं।</p>

<p rend="bodytext"></p>
<p rend="bodytext" n="389"><hi rend="paranum">३८९</hi><hi rend="dot">.</hi> <hi rend="bold">आयस्मन्तुतो निच्चं य्व आ द्वीसु।</hi></p>
<p rend="bodytext">भगवता पञ्ञत्तविनयवोहारवसेन द्वीसु भिक्खूसु वत्तब्बेसु आयस्मन्तुसद्दतो परो यो पठमो आ होति निच्चं – सुणन्तु मे आयस्मन्ता। पठमोति किं – आयस्मन्ते पुच्छामि, द्वीसूति किं – उद्दिट्ठं खो आयस्मन्तो निदानं। अनेन लक्खणेन अनेन च मूलोदाहरणेन गुणवन्ता, सतिमन्ताति आदीनि पटिसिद्धानि भवन्ति; यथा पन पाळियं “अनरहन्ता”ति पदस्स दस्सनेन अरहन्ताति पदं गहेतब्बं होति, न तथा “आयस्मन्ता”तिपदस्स दस्सनेन गुणवन्ता, सतिमन्ताति आदीनि गहेतब्बानि होन्ति तादिसानं पाळियं अनागतत्ता; यथा च पन “आयस्मन्तो, अरहन्तो”ति पदानि पाळियं दिस्सन्ति, न तथा गच्छन्तो, महन्तो, चरन्तोति आदीनि बहुवचनन्तपदानि दिस्सन्ति; यथा च “सन्तो, अय्यो”ति पदानि पाळियं एकवचनबहुवचनवसेन दिस्सन्ति, न तथा गच्छन्तो, महन्तो, चरन्तोति आदीसु अनेकपदसहस्सेसु एकम्पि पदं बहुवचनवसेन दिस्सति।</p>

<p rend="bodytext"></p>
<p rend="bodytext" n="390"><hi rend="paranum">३९०</hi><hi rend="dot">.</hi> <hi rend="bold">ब्रह्म-अत्त-सख-राजादितो स्य आ।</hi></p>
<p rend="bodytext">ब्रह्मा तिट्ठति, एवं अत्ता, आतुमा, सखा, राजा, सा, पुमा, रहा, दळ्हधम्मा, पच्चक्खधम्मा, विवटच्छदा, वत्तहा, युवा, मघवा, अद्धा, मुद्धा। इमानि पदानि कासुचि विभत्तीसु अञ्ञमञ्ञं समसमानि भवन्ति, कासुचि विसदिसानि।</p>

<p rend="bodytext"></p>
<p rend="bodytext" n="391"><hi rend="paranum">३९१</hi><hi rend="dot">.</hi> <hi rend="bold">यो वा पठमो।</hi></p>
<p rend="bodytext">ब्रह्म इच्चेवमादितो यो पठमो आ होति वा – ब्रह्मा तिट्ठन्ति, अत्ता तिट्ठन्ति, न एतादिसा सखा होन्ति, चत्तारो महाराजा, सेसं नेतब्बं। वाति किं – ब्रह्मानो तिट्ठन्ति।</p>

<p rend="bodytext"></p>
<p rend="bodytext" n="392"><hi rend="paranum">३९२</hi><hi rend="dot">.</hi> <hi rend="bold">आनो योनं।</hi></p>
<p rend="bodytext">ब्रह्म इच्चेवमादितो योनं आनोआदेसो होति वा – ब्रह्मानो गच्छन्ति, ब्रह्मानो पस्सति, एवं अत्तानो, सखानो, राजानो, सानो। वाति किं – सखायो तिट्ठन्ति, सखायो पस्सति, साने पस्सति।</p>

<p rend="bodytext"></p>
<p rend="bodytext" n="393"><hi rend="paranum">३९३</hi><hi rend="dot">.</hi> <hi rend="bold">अं आनं।</hi></p>
<p rend="bodytext">ब्रह्मादितो अंवचनस्स आनंआदेसो होति वा – ब्रह्मानं, ब्रह्मं, अत्तानं अत्तं, सखानं सखं, राजानं, राजं। वाति किं – सखारं पस्सति।</p>

<p rend="bodytext"></p>
<p rend="bodytext" n="394"><hi rend="paranum">३९४</hi><hi rend="dot">.</hi> <hi rend="bold">आ-योनो सखतो योनं।</hi></p>
<p rend="bodytext">सखायो, सखिनो तिट्ठन्ति, सखायो, सखिनो पस्सति।</p>

<p rend="bodytext"></p>
<p rend="bodytext" n="395"><hi rend="paranum">३९५</hi><hi rend="dot">.</hi> <hi rend="bold">रहतो यो पठमस्स नो, अन्तो च इकारो।</hi></p>
<p rend="bodytext">रहिनो तिट्ठन्ति, भोन्तो रहिनो तिट्ठथ।</p>

<p rend="bodytext"></p>
<p rend="bodytext" n="396"><hi rend="paranum">३९६</hi><hi rend="dot">.</hi> <hi rend="bold">नाम्हि रह-दळ्हधम्मानं।</hi></p>
<p rend="bodytext">रह दळ्हधम्म इच्चेतेसं अन्तो इकारो होति नाम्हि विभत्तियं – रहिना कतं, दळ्हधम्मिना कतं। नाम्हीति किं – रहा अपेति।</p>

<p rend="bodytext"></p>
<p rend="bodytext" n="397"><hi rend="paranum">३९७</hi><hi rend="dot">.</hi> <hi rend="bold">वत्तहादितो इतरस्स आने।</hi></p>
<p rend="bodytext">वत्तहादितो इतरस्स यो अपठमस्स आनेआदेसो होति – वत्तहाने पस्सति, एवं रहाने, दळ्हधम्माने, विवटच्छदाने, साने, वुत्तसिराने, अद्धाने, मुद्धाने पस्सति।</p>

<p rend="bodytext"></p>
<p rend="bodytext" n="398"><hi rend="paranum">३९८</hi><hi rend="dot">.</hi> <hi rend="bold">वत्तह-रह-अद्ध-सातो स्मिं आने।</hi></p>
<p rend="bodytext">वत्तह रह अद्ध सा इच्चेवमादितो स्मिंवचनस्स आनेआदेसो होति – वत्तहाने पतिट्ठितं, एवं रहाने, अद्धाने, साने।</p>

<p rend="bodytext"></p>
<p rend="bodytext" n="399"><hi rend="paranum">३९९</hi><hi rend="dot">.</hi> <hi rend="bold">तदन्तो सुस्मिं आनं।</hi></p>
<p rend="bodytext">तेसं वत्तह रह अद्ध सा इच्चेतेसं अन्तो आनत्तं आपज्जति सुस्मिं विभत्तियं – वत्तहानेसु, रहानेसु, अद्धानेसु, सानेसु।</p>

<p rend="bodytext"></p>
<p rend="bodytext" n="400"><hi rend="paranum">४००</hi><hi rend="dot">.</hi> <hi rend="bold">वुत्तसिरादीनं हिस्मिं।</hi></p>
<p rend="bodytext">वुत्तसिरादीनं अन्तो आनत्तं आपज्जति हिस्मिं विभत्तियं – वुत्तसिरानेहि, वत्तहानेहि, अद्धानेहि।</p>

<p rend="bodytext"></p>
<p rend="bodytext" n="401"><hi rend="paranum">४०१</hi><hi rend="dot">.</hi> <hi rend="bold">रहस्स इनं।</hi></p>
<p rend="bodytext">रहसद्दस्स अन्तो इनत्तं आपज्जति हिस्मिं विभत्तियं – रहिनेहि।</p>

<p rend="bodytext"></p>
<p rend="bodytext" n="402"><hi rend="paranum">४०२</hi><hi rend="dot">.</hi> <hi rend="bold">सस्मिं वत्तहस्स इ।</hi></p>
<p rend="bodytext">वत्तहसद्दस्स अन्तो इकारो होति सस्मिं विभत्तियं – वत्तहिनो ददाति, वत्तहिनो देवरज्जं।</p>

<p rend="bodytext"></p>
<p rend="bodytext" n="403"><hi rend="paranum">४०३</hi><hi rend="dot">.</hi> <hi rend="bold">अद्धस्स उ ना-स्मा-सेसु।</hi></p>
<p rend="bodytext">अद्धसद्दस्स अन्तो उकारो होति ना-स्मा-सविभत्तीसु – दीघेन अद्धुना, अद्धुना पटिनिस्सटं, अद्धुनो रुच्चति, दीघस्स अद्धुनो अच्चयेन।</p>

<p rend="bodytext"></p>
<p rend="bodytext" n="404"><hi rend="paranum">४०४</hi><hi rend="dot">.</hi> <hi rend="bold">अद्ध-मुद्ध-कम्म-चम्म-घम्मादितो वा स्मिं नि।</hi></p>
<p rend="bodytext">अद्धनि, अद्धाने, मुद्धनि, मुद्धाने, कम्मनि, कम्मस्मिं, चम्मनि, चम्मस्मिं, घम्मनि, घम्मस्मिं, वेस्मनि, वेस्मस्मिं।</p>

<p rend="bodytext"></p>
<p rend="bodytext" n="405"><hi rend="paranum">४०५</hi><hi rend="dot">.</hi> <hi rend="bold">ब्रह्म-अत्ततो निच्चं।</hi></p>
<p rend="bodytext">ब्रह्म अत्त इच्चेतेहि स्मिंवचनस्स निआदेसो होति निच्चं – ब्रह्मनि, अत्तनि।</p>

<p rend="bodytext"></p>
<p rend="bodytext" n="406"><hi rend="paranum">४०६</hi><hi rend="dot">.</hi> <hi rend="bold">सस्यादितो वा।</hi></p>
<p rend="bodytext">ससी इच्चेवमादितो ईकारन्ततो स्मिंवचनस्स निआदेसो होति वा – समुपगच्छति ससिनि गगनतलं, दण्डिनि, भोगिनि। वाति किं – ससिम्हि।</p>

<p rend="bodytext"></p>
<p rend="bodytext" n="407"><hi rend="paranum">४०७</hi><hi rend="dot">.</hi> <hi rend="bold">सखन्तस्स इत्तं नो-ना-नं-सेसु।</hi></p>
<p rend="bodytext">सखिनो, सखिना, सखीनं, सखिस्स।</p>

<p rend="bodytext"></p>
<p rend="bodytext" n="408"><hi rend="paranum">४०८</hi><hi rend="dot">.</hi> <hi rend="bold">आरो हिम्हि।</hi></p>
<p rend="bodytext">सखन्तस्स आरादेसो होति वा हिम्हि विभत्तियं – सखारेहि, सखेहि।</p>

<p rend="bodytext"></p>
<p rend="bodytext" n="409"><hi rend="paranum">४०९</hi><hi rend="dot">.</hi> <hi rend="bold">अं-सु-नंसु।</hi></p>
<p rend="bodytext">सखन्तस्स आरो होति वा अं सु नं इच्चेतेसु – सखारं, सखं, सखारेसु, सखेसु, सखारानं, सखीनं।</p>

<p rend="bodytext"></p>
<p rend="bodytext" n="410"><hi rend="paranum">४१०</hi><hi rend="dot">.</hi> <hi rend="bold">ब्रह्मस्स उत्तं स-नं-नासु।</hi></p>
<p rend="bodytext">ब्रह्मसद्दस्स अन्तो उत्तं आपज्जति स नं ना इच्चेतेसु – ब्रह्मुनो, ब्रह्मूनं, ब्रह्मुना।</p>

<p rend="bodytext"></p>
<p rend="bodytext" n="411"><hi rend="paranum">४११</hi><hi rend="dot">.</hi> <hi rend="bold">सत्थु-पितादीनं आ सि-योसु तंलोपो च।</hi></p>
<p rend="bodytext">सत्थु-पितुआदीनं अन्तो आत्तं आपज्जति सि यो इच्चेतेसु, तेसं सि-योनं लोपो च होति – सत्था तिट्ठति, एवं पिता, माता, भाता, कत्ता, वत्ता; सत्था तिट्ठन्ति, पिता तिट्ठन्ति, अवितक्किता मच्चुं उपब्बजन्ति, भवन्तो सत्था, भवन्तो पिता, भोतियो माता।</p>

<p rend="bodytext"></p>
<p rend="bodytext" n="412"><hi rend="paranum">४१२</hi><hi rend="dot">.</hi> <hi rend="bold">य्वादीस्व आरो वा।</hi></p>
<p rend="bodytext">सत्थु-पितुआदीनं अन्तो यो-अंआदीसु वचनेसु आरत्तं आपज्जति वा – सत्थारो, पितरो, मातरो, सत्थारं, पितरं, मातरं, वत्तारं, गन्तारं, सत्थारा, सत्थारेहि, सत्थारानं। वाति किं – अवितक्किता मच्चुं उपब्बजन्ति, तिण्णन्नं सत्थूनं।</p>

<p rend="bodytext"></p>
<p rend="bodytext" n="413"><hi rend="paranum">४१३</hi><hi rend="dot">.</hi> <hi rend="bold">पितादीनं समासे स्यादीसु।</hi></p>
<p rend="bodytext">समासविसये स्यादीसु परेसु पितादीनं अन्तो आरत्तं आपज्जति वा – इमिना पुरिसेन एकमातरो अयं पुरिसो, निम्मातापितरो पुरिसो, निम्मातापितरं पुरिसं, एकपितरा एते जना, एकमातरा, एकधीतरो पुरिसो, अस्समणी होति असक्यधीतरा।</p>

<p rend="bodytext"></p>
<p rend="bodytext" n="414"><hi rend="paranum">४१४</hi><hi rend="dot">.</hi> <hi rend="bold">सत्थादीनं तोम्हि।</hi></p>
<p rend="bodytext">सत्थुआदीनं अन्तो आरत्तं आपज्जति तोम्हि पच्चये परे – सत्थारतो अपेति, एवं वत्तारतो, गन्तारतो, अत्रायं पाळि “सत्थारतो सत्थारं गच्छती”ति।</p>

<p rend="bodytext"></p>
<p rend="bodytext" n="415"><hi rend="paranum">४१५</hi><hi rend="dot">.</hi> <hi rend="bold">समासगतनामे क्वचि।</hi></p>
<p rend="bodytext">सत्थुआदीनं अन्तो आरत्तं आपज्जति समासगतनामे परे क्वचि – हेतु सत्थारदस्सनं, अमातापितरसंवड्ढो, सत्थारनिद्देसो, कत्तारनिद्देसो। क्वचीति किं – सत्थुदस्सनं, कत्तुनिद्देसो।</p>

<p rend="bodytext"></p>
<p rend="bodytext" n="416"><hi rend="paranum">४१६</hi><hi rend="dot">.</hi> <hi rend="bold">नंम्हि।</hi></p>
<p rend="bodytext">सत्थु-पितुआदीनं अन्तो आरत्तं आपज्जति वा नंम्हि विभत्तियं – सत्थारानं, पितरानं, भातरानं, सत्थूनं, पितूनं, भातूनं।</p>

<p rend="bodytext"></p>
<p rend="bodytext" n="417"><hi rend="paranum">४१७</hi><hi rend="dot">.</hi> <hi rend="bold">आत्तञ्च।</hi></p>
<p rend="bodytext">सत्थु-पितुआदीनं अन्तो आत्तं आपज्जति वा नंम्हि विभत्तियं – सत्थानं, पितानं, भातानं, धीतानं, कत्तानं।</p>

<p rend="bodytext"></p>
<p rend="bodytext" n="418"><hi rend="paranum">४१८</hi><hi rend="dot">.</hi> <hi rend="bold">उ सम्हि, सलुत्ति च।</hi></p>
<p rend="bodytext">सत्थु-पितुआदीनं अन्तस्स उत्तं होति वा सम्हि विभत्तियं, तस्स च सस्स लुत्ति होति – सत्थु, सत्थुस्स,सत्थुनो, पितु, पितुस्स, पितुनो, भातु, भातुस्स, भातुनो, याय मातु भतो पोसो, मातुया, बुद्धमातुस्स सक्कारं करोतु सुगतोरसो; ईदिसी पाळि अप्पिका, मन्धातु, मन्धातुस्स, मन्धातुनो।</p>

<p rend="bodytext"></p>
<p rend="bodytext" n="419"><hi rend="paranum">४१९</hi><hi rend="dot">.</hi> <hi rend="bold">मन्धातुस्स अत्तं समासे।</hi></p>
<p rend="bodytext">समासविसये मन्धातुस्स अन्तो अत्तं आपज्जति वा – मन्धातजातकं, सब्बञ्ञुमन्धातसुसीहनादो। वाति किं – मन्धातुमहाराजा।</p>

<p rend="bodytext"></p>
<p rend="bodytext" n="420"><hi rend="paranum">४२०</hi><hi rend="dot">.</hi> <hi rend="bold">मातादीनं आ निच्चं।</hi></p>
<p rend="bodytext">मातुआदीनं अन्तस्स आकारत्तं होति समासे निच्चं – मातापितुउपट्ठानं, मातापितरो, माताधीतरो, मातापुत्ता, अदूसका पितापुत्ता, धीताभातरो, मातापिताभाताभगिनीआदयो।</p>

<p rend="bodytext"></p>
<p rend="bodytext" n="421"><hi rend="paranum">४२१</hi><hi rend="dot">.</hi> <hi rend="bold">आरा योनं ओ।</hi></p>
<p rend="bodytext">आरादेसतो योनं ओकारो होति – सत्थारो तिट्ठन्ति, भोन्तो सत्थारो तुम्हे धम्मं देसेथ, पितरो, मातरो, वत्तारो, गन्तारो।</p>

<p rend="bodytext"></p>
<p rend="bodytext" n="422"><hi rend="paranum">४२२</hi><hi rend="dot">.</hi> <hi rend="bold">स्मिं इ।</hi></p>
<p rend="bodytext">आरादेसतो स्मिंवचनस्स इकारो होति – सत्थरि, पितरि, धीतरि।</p>

<p rend="bodytext"></p>
<p rend="bodytext" n="423"><hi rend="paranum">४२३</hi><hi rend="dot">.</hi> <hi rend="bold">नास्स आ।</hi></p>
<p rend="bodytext">आरादेसतो नावचनस्स आआदेसो होति – सत्थारा, पितरा, मातरा।</p>

<p rend="bodytext"></p>
<p rend="bodytext" n="424"><hi rend="paranum">४२४</hi><hi rend="dot">.</hi> <hi rend="bold">आरो रस्सं इम्हि।</hi></p>
<p rend="bodytext">आरादेसो रस्सं आपज्जति इकारे परे – सत्थरि, पितरि, मातरि।</p>

<p rend="bodytext"></p>
<p rend="bodytext" n="425"><hi rend="paranum">४२५</hi><hi rend="dot">.</hi> <hi rend="bold">असिस्मिं पितादीनं आ।</hi></p>
<p rend="bodytext">पितुआदीनं आरादेसो रस्सं आपज्जति असिस्मिं विभत्तियं – पितरा, मातरा, भातरा, धीतरा, पितरो, अरोगा मय्हं मातरो।</p>

<p rend="bodytext"></p>
<p rend="bodytext" n="426"><hi rend="paranum">४२६</hi><hi rend="dot">.</hi> <hi rend="bold">गन्तादीनं न आरो वा अंम्हि।</hi></p>
<p rend="bodytext">गन्तुआदीनाम अन्तस्स आरत्तं न होति वा अंम्हि वचने – गन्तं, गन्तारं वा – रमयन्तेव आगन्तं, आगन्तारं वा, वत्तं, वत्तारं वा। गन्तादीनन्ति किं – सत्थारं।</p>

<p rend="bodytext"></p>
<p rend="bodytext" n="427"><hi rend="paranum">४२७</hi><hi rend="dot">.</hi> <hi rend="bold">मातादीनाम अन्तस्स इ तो-भरादीसु।</hi></p>
<p rend="bodytext">मातुआदीनं अन्तस्स इकारो होति तोपच्चये भरसद्दादीसु च परेसु – मातितो, पितितो, भातितो, धीतितो, दुहितितो, मातापेत्तिभरो चस्सं, मातिपक्खो, पितिपक्खो, मातिसञ्ञा, पितिसञ्ञा, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="428"><hi rend="paranum">४२८</hi><hi rend="dot">.</hi> <hi rend="bold">समासे मातु-धीतूनं ए गे।</hi></p>
<p rend="bodytext">समासविसये मातु धीतु इच्चेतेसं अन्तस्स एकारो होति गे परे – भोति तिस्समाते, भोति फुस्समाते, भोति सेट्ठिधीते, भोति राजदुहिते, अट्ठहि खो नकुलमाते धम्मेहि समन्नागतो मातुगामो। समासेति किं – हे मात, हे धीत।</p>

<p rend="bodytext"></p>
<p rend="bodytext" n="429"><hi rend="paranum">४२९</hi><hi rend="dot">.</hi> <hi rend="bold">आ च ना-स-स्मा-स्मिंसु।</hi></p>
<p rend="bodytext">समासविसये मातु धीतु इच्चेतेसं अन्तस्स आ च होति वा ना स स्मा स्मिं इच्चेतासु विभत्तीसु – राजमाताय, राजधीताय, सेट्ठिधीताय। समासेति किं – मातु, मातुया, मत्या। वाति किं – राजमातुया, सेट्ठिधीतुया।</p>

<p rend="bodytext"></p>
<p rend="bodytext" n="430"><hi rend="paranum">४३०</hi><hi rend="dot">.</hi> <hi rend="bold">नेत्ततो स्मिं ए।</hi></p>
<p rend="bodytext">नेत्ततो स्मिंवचनस्स एत्तं होति वा – नेत्ते उजुगते सति। वाति किं – नेत्तरि।</p>

<p rend="bodytext"></p>
<p rend="bodytext" n="431"><hi rend="paranum">४३१</hi><hi rend="dot">.</hi> <hi rend="bold">निसातो च।</hi></p>
<p rend="bodytext">निसासद्दतो च स्मिंवचनस्स एत्तं होति वा – निसे अग्गी व भासति। वाति किं – निसायं।</p>

<p rend="bodytext"></p>
<p rend="bodytext" n="432"><hi rend="paranum">४३२</hi><hi rend="dot">.</hi> <hi rend="bold">कत्तादितो गस्स च।</hi></p>
<p rend="bodytext">कत्तुआदितो गस्स च एत्तं होति वा – उट्ठेहि कत्ते, एहि खत्ते। वाति किं – भो कत्त, हे खत्त।</p>

<p rend="bodytext"></p>
<p rend="bodytext" n="433"><hi rend="paranum">४३३</hi><hi rend="dot">.</hi> <hi rend="bold">पितु-भातादितो सागमो सस्मिं।</hi></p>
<p rend="bodytext">पितुस्स, भातुस्स, सत्थुस्स, वत्तुस्स। पितु-भातादितोति किं – धीतुया। पाळियं हि इत्थिलिङ्गेसु सकारो सरूपेन न तिट्ठति ठपेत्वा “मातुस्सा”ति पदं, मातुस्साति वा अक्खरविपल्लासो, तेन मातुयाति योजेतब्बं।</p>

<p rend="bodytext"></p>
<p rend="bodytext" n="434"><hi rend="paranum">४३४</hi><hi rend="dot">.</hi> <hi rend="bold">धीतुया अत्तं अंम्हि।</hi></p>
<p rend="bodytext">अंम्हि वचने धीतुसद्दस्स अत्तं होति वा – कण्हाजिनं धीतं, धीतरं वा।</p>

<p rend="bodytext"></p>
<p rend="bodytext" n="435"><hi rend="paranum">४३५</hi><hi rend="dot">.</hi> <hi rend="bold">तया-तयिनं तो त्वत्तं।</hi></p>
<p rend="bodytext">तया तयि इच्चेतेसं तकारो त्वत्तं आपज्जति वा – त्वया, तया, त्वयि, तयि, त्वयि गधितचित्तोस्मि।</p>

<p rend="bodytext"></p>
<p rend="bodytext" n="436"><hi rend="paranum">४३६</hi><hi rend="dot">.</hi> <hi rend="bold">तासु-तम्हीनं त्यत्तं।</hi></p>
<p rend="bodytext">तासु तम्हि इच्चेतेसं तकारो त्यत्तं आपज्जति वा – त्यम्हि पुरिसम्हि, त्यम्हि चित्तम्हि, त्यासु इत्थीसु; कथं नु विस्ससे त्यम्हि; अथ विस्ससते त्यम्हि, खिड्डा पणिहिता त्यासु, रति त्यासु पतिट्ठिता। वाति किं – तम्हि, तासु।</p>

<p rend="bodytext"></p>
<p rend="bodytext" n="437"><hi rend="paranum">४३७</hi><hi rend="dot">.</hi> <hi rend="bold">तंसद्दस्स तुम्हत्थस्स त्यं।</hi></p>
<p rend="bodytext">तुम्हसद्दत्थवाचकस्स तंसद्दस्स त्यंआदेसो होति वा – आतुरो त्यानुपुच्छामि। वाति किं – तं अनुपुच्छामि।</p>

<p rend="bodytext"></p>
<p rend="bodytext" n="438"><hi rend="paranum">४३८</hi><hi rend="dot">.</hi> <hi rend="bold">अम्हाकं-अम्हेसूनं म्हो स्मत्तं।</hi></p>
<p rend="bodytext">अम्हाकं अम्हेसु इच्चेतेसं म्हकारो स्मत्तं आपज्जति वा – अस्माकं, अम्हाकं, अस्मेसु, अम्हेसु। वुत्तिरक्खणट्ठाने पन “अस्मिसु”इति दिस्सति एकारस्स इकारादेसवसेन “इध हेमन्तगिम्हिसू”ति पदे विय।</p>

<p rend="bodytext"></p>
<p rend="bodytext" n="439"><hi rend="paranum">४३९</hi><hi rend="dot">.</hi> <hi rend="bold">अत्तन्तो अनत्तं हिम्हि।</hi></p>
<p rend="bodytext">अत्तनेहि, अत्तनेभि।</p>

<p rend="bodytext"></p>
<p rend="bodytext" n="440"><hi rend="paranum">४४०</hi><hi rend="dot">.</hi> <hi rend="bold">तम्हा सस्स नो।</hi></p>
<p rend="bodytext">तम्हा अत्ततो सस्स विभत्तिस्स नो होति – अत्तनो।</p>

<p rend="bodytext"></p>
<p rend="bodytext" n="441"><hi rend="paranum">४४१</hi><hi rend="dot">.</hi> <hi rend="bold">स्मास्स ना।</hi></p>
<p rend="bodytext">अत्ततो स्मावचनस्स ना होति – अत्तना निस्सटं।</p>

<p rend="bodytext"></p>
<p rend="bodytext" n="442"><hi rend="paranum">४४२</hi><hi rend="dot">.</hi> <hi rend="bold">झ-लेहि च।</hi></p>
<p rend="bodytext">झ-लेहि च स्मावचनस्स ना होति – अग्गिना अपेति, एवं दण्डिना, सयम्भुना।</p>

<p rend="bodytext"></p>
<p rend="bodytext" n="443"><hi rend="paranum">४४३</hi><hi rend="dot">.</hi> <hi rend="bold">घ-पेहि स्मिं यं वा।</hi></p>
<p rend="bodytext">कञ्ञायं, कञ्ञाय, रत्तियं, रत्तिया, इत्थियं, इत्थिया, यागुयं, यागुया, वधुयं, वधुया।</p>

<p rend="bodytext"></p>
<p rend="bodytext" n="444"><hi rend="paranum">४४४</hi><hi rend="dot">.</hi> <hi rend="bold">नपुंसकेहि योनं नि।</hi></p>
<p rend="bodytext">अट्ठीनि, अट्ठी, आयूनि, आयू।</p>

<p rend="bodytext"></p>
<p rend="bodytext" n="445"><hi rend="paranum">४४५</hi><hi rend="dot">.</hi> <hi rend="bold">निच्चं अतो।</hi></p>
<p rend="bodytext">अकारन्तेहि नपुंसकलिङ्गेहि योनं निच्चं नि होति – यानि चित्तानि तिट्ठन्ति, यानि कुलानि पस्सति, तानि, तानि, कानि, कानि, भयानि, भयानि, रूपानि, रूपानि। “रूपा सद्दा रसा गन्धा, रूपे च सद्दे च अथो रसे चा”ति एवमादिसु पन रूपा रूपेतिआदीनि निनं आ-एआदेसवसेन सिद्धानि, इदं लक्खणं निच्चभावदीपकं भवतीति दट्ठब्बं।</p>

<p rend="bodytext"></p>
<p rend="bodytext" n="446"><hi rend="paranum">४४६</hi><hi rend="dot">.</hi> <hi rend="bold">सिनो अं।</hi></p>
<p rend="bodytext">अकारन्तेहि नपुंसकलिङ्गेहि सिवचनस्स अंआदेसो होति – सब्बं, इदं, यं, तं, कं, रूपं।</p>

<p rend="bodytext"></p>
<p rend="bodytext" n="447"><hi rend="paranum">४४७</hi><hi rend="dot">.</hi> <hi rend="bold">सेसेहि लोपं गो, सि च।</hi></p>
<p rend="bodytext">“सिनो अं, सिस्स ओ” इच्चेवमादीहि सुत्तेहि यानि निद्दिट्ठानि उदाहरणानि, ततो सेसेहि परो गो लोपं पप्पोति, सिवचनञ्च – भद्दे फुस्सति, भोति इत्थि, सा इत्थी, भो दण्डि, सो दण्डी, भो सत्थ, सो सत्था, भो राज, सो राजा। सेसेहीति किं – पुरिसो गच्छति। गो सि चाति किं – इत्थिया, सत्थुस्स।</p>

<p rend="bodytext"></p>
<p rend="bodytext" n="448"><hi rend="paranum">४४८</hi><hi rend="dot">.</hi> <hi rend="bold">सब्बासं आख्यातवज्जितोपसग्गनिपातादीहि यथारहं।</hi></p>
<p rend="bodytext">नामाख्यातोपसग्ग-निपातसङ्खातेसु चतूसु पदेसु आख्यातवज्जितेहि उपसग्ग-निपातादीहिच परासं सब्बासं विभत्तीनं एकवचन-बहुवचनिकानं पठमा-दुतिया- ततिया-चतुत्थी-पञ्चमी-छट्ठी-सत्तमीनं यथारहं लोपो होति। सद्दसत्थविदू असङ्ख्यासद्दत्ता उपसग्ग-निपातेहि बहुवचनलोपं न इच्छन्ति, सासनिका पन इच्छन्ति; तथाहि सासने असङ्ख्यासद्दतोपि बहुवचनलोपो इच्छितब्बो होति अत्थस्स गरुं कत्वा गहेतब्बत्ता। अत्थवसेन हि विभत्तुप्पत्ति भवति, यथा “अत्थिया नव, नत्थिया नवा”ति; तस्मा “अत्थिया भावो अत्थिता, नत्थिया भावो नत्थिता”ति निब्बचनकरणे विरोधो न कातब्बो। तत्रिमानि उदाहरणानि, सेय्यथिदं – सूरियस्सुग्गमनं पति सक्को ब्राह्मणवण्णेन पातो नेसं अदिस्सथ, “बुद्धस्मा पति सारिपुत्तो, अयं भिक्खु अनु सारिपुत्तं पञ्ञवा” इच्चेवमादीसु पठमेकवचनस्स लोपो, एत्थ हि पतिसद्दं पटिच्च उग्गमनत्थस्स कम्मभावो, पतिसद्दो च सक्कसद्दत्थं अपेक्खति, तेन ततो पच्चत्तेकवचनं भवति, पच्छा तस्स लोपो - एस नयो यथारहं नेतब्बो। “इमे भिक्खू अनु सारिपुत्तं पञ्ञवन्तो, साधु बुद्धरक्खित-धम्मरक्खिता मातरं अनु” इच्चेवमादीसु पठमाबहुवचनस्स लोपो। एवं व्यासपदेसु एकच्चेहि उपसग्गेहि परा एकच्चा विभत्तियो लोपं पापुणन्ति, न सब्बा। आयस्मता पन महाकच्चायनेन निरुत्तिपिटके सब्बेसम्पि वीसतिया उपसग्गानं अविभत्तिकत्तं वुत्तं, निपातेसु पन एकच्चानं सविभत्तिकत्तं, एकच्चानं अविभत्तिकत्तं, मयं पन व्यासपदेसु एकच्चानं उपसग्गानं सविभत्तिकत्तं, एकच्चानं अविभत्तिकत्तं “पभवति पराभवती”ति आदीसु सब्बेसुपि किरियापदेसु सब्बथा अविभत्तिकत्तं इच्छाम, समासपदेसु पन सब्बथा सविभत्तिकत्तं इच्छाम, निपातेसु पन यथावुत्तं एव नयं इच्छाम – “पकारेन जानना पजानना”ति ततियेकवचनस्स लोपो, “उद्धं खित्तानि उक्खित्तानि, अन्तो खित्तानि पक्खित्तानि”, सत्तमिया एकवचनस्स लोपो - इमिना नयेन वित्थारो कातब्बो। “अत्थि धनं, अत्थि धनानि, पुत्ता मत्थि, धना मत्थि; रञ्ञा पच्चामित्ते, जेतुं सक्का, सत्तवो जेतुं सक्का, इदं दुक्खं पुमुना लब्भा, इमानि दुक्खानि पुमुना लब्भा, एहि आवुसो, एथ आवुसो, एहि भन्ते, एथ भन्ते, एहि सम्म निवत्तस्सु, मा सम्म एवं अवचुत्थ” अयं निपाततो पठम-एकवचन-पुथुवचनानं लोपो। “नमो अत्थु, नमो करोहि नागस्स” अयं पठमा-दुतियानं एकवचनस्स लोपो; एवं व्यासवसेन। समासवसेन पन “अत्थि खीरं एतिस्साति अत्थिखीरा ब्राह्मणी”ति सिलोपो, “किन्ति मे सावका सद्धाय वड्ढेय्युं” ततियेकवचनस्स लोपो, “दानानि दातुं कामो यस्स सो’यं दातुकामो” चतुत्थेकवचनस्स लोपो - इमिना नयेन वित्थारो कातब्बो। समणो च ब्राह्मणो च, समणा च ब्राह्मणाच, समणञ्च ब्राह्मणञ्च ... समणेसु च ब्राह्मणेसु च, अयं व्यासो, एत्थ चसद्दतो पठमा-दुतियादीनं एकवचन-पुथुवचनिकानं सब्बासं विभत्तीनं लोपो दट्ठब्बो; तेन वुत्तं – “यथारह”न्ति। एत्थ सिया – “ननु च भो आख्यातविसये स्यादीनं उप्पत्ति येव नत्थि, अथ कस्मा “आख्यातवज्जितोपसग्गनिपातादीही”ति वुत्तन्ति। सच्चं, एवं सन्तेपि कस्सचि बुद्धि सिया – आख्यातपदतोपि स्यादिविभत्तुप्पत्ति होति, “करोतिस्स, गच्छतिनो, होतिस्सा”ति च रूपानं दस्सनतोति तंनिसेधनत्थं वज्जितवचनं वुत्तं; “करोतिधातु, गच्छतिधातू”ति आदीसु हि ‘करोति च सा धातु चाति करोति धातू’तिआदीहि रूळ्हीसद्देहिपि विभत्तिलोपो होतीति दस्सनत्थं; “अत्थीति अस ... सीदतीति सत” इच्चेतेहि नामपदेहि च विभत्तिलोपो च होतीति दस्सनत्थञ्च “निपातादीही”ति आदिग्गहणं कतं - इमस्मिं पन ठाने वीसतिया उपसग्गानं सरूपञ्च निपातानं सरूपञ्च वत्तब्बम्पि समानं उपरि चतुन्नं पदानं विभागे आविभविस्सतीति इध न दस्सितं।</p>

<p rend="bodytext"></p>
<p rend="bodytext" n="449"><hi rend="paranum">४४९</hi><hi rend="dot">.</hi> <hi rend="bold">पुमस्स समासे लिङ्गादीसु।</hi></p>
<p rend="bodytext">समासविसये पुमसद्दस्स अन्तो लोपं आपज्जति लिङ्गादीसु परपदेसु – पुल्लिङ्गं, पुम्भावो, पुङ्कोकिलो।</p>

<p rend="bodytext"></p>
<p rend="bodytext" n="450"><hi rend="paranum">४५०</hi><hi rend="dot">.</hi> <hi rend="bold">अं यं इवण्णा-पा वा।</hi></p>
<p rend="bodytext">इवण्ण-पसञ्ञतो अंवचनस्स यंआदेसो होति वा – बोधियं, बोधिं, दासियं, दासिं, इत्थियं, इत्थिं, बुज्झस्सु जिनबोधियं, घरे जातं व दासियं।</p>

<p rend="bodytext"></p>
<p rend="bodytext" n="451"><hi rend="paranum">४५१</hi><hi rend="dot">.</hi> <hi rend="bold">झम्हा नं कतरस्सा।</hi></p>
<p rend="bodytext">कतरस्ससा झम्हा अंवचनस्स नं होति वा – यं पस्से वज्जदस्सिनं, वज्जदस्सिं, वेरिनं, दण्डिनं, भोगिनं।</p>

<p rend="bodytext"></p>
<p rend="bodytext" n="452"><hi rend="paranum">४५२</hi><hi rend="dot">.</hi> <hi rend="bold">योनं तम्हा नो।</hi></p>
<p rend="bodytext">तम्हा कतरस्सा झम्हा योनं नो होति वा – दण्डिनो, दण्डी, भोगिनो, भोगी, हे दण्डिनो, हे भोगिनो।</p>
<p rend="bodytext" n="453"><hi rend="paranum">४५३</hi><hi rend="dot">.</hi> <hi rend="bold">वज्जदस्सादीनं इनो अं-यो-स्मिं-सुसु।</hi></p>
<p rend="bodytext">अपरेन नयेन वज्जदस्सी इच्चेवमादीनं अन्तो अं यो स्मिं सु इच्चेतेसु इनत्तं आपज्जति वा – वज्जदस्सिनं पस्सति, यं पस्से वज्जदस्सिनं, वज्जदस्सिने पस्सति, वज्जदस्सिने पतिट्ठितं, वज्जदस्सिनेसु पतितं, पाणिनं पस्सति, पाणिने पस्सति, अधिवत्तन्ति पाणिने, पाणिने पतिट्ठितं, पाणिनेसु पतिट्ठितं, यसस्सिनं पस्सति, यसस्सिने पस्सति, यसस्सिने पतिट्ठितं, मातङ्गस्मिं यसस्सिने, यसस्सिनेसु पतिट्ठितं, वेरिनं पस्सति, वेरिने पस्सति, वेरिने पतिट्ठितं, वेरिनेसु अवेरिनो, दण्डिनं, दण्डिने पस्सति, दण्डिने, दण्डिनेसु पतिट्ठितं, भोगिनं, भोगिने पस्सति, भोगिने, भोगिनेसु पतिट्ठितं। इमिना नयेन पुल्लिङ्गे अनेकसतानि सिखी-करीआदीनि ईकारन्तपदानि योजेतब्बानि। पज्जुन्नगतिकं इदं लक्खणं। वाति किं – वज्जदस्सिं, वज्जदस्सिनो पस्सति, वज्जदस्सिम्हि, वज्जदस्सिसु पतिट्ठितं।</p>

<p rend="bodytext"></p>
<p rend="bodytext" n="454"><hi rend="paranum">४५४</hi><hi rend="dot">.</hi> <hi rend="bold">पुण्णमातो स्मिंनो आये गाथायं।</hi></p>
<p rend="bodytext">गाथाविसये पुण्णमासद्दतो स्मिंवचनस्स आये इच्चादेसो होति – पुण्णमाये उपोसथे, पुण्णमाये यथा चन्दो। गाथायन्ति किं – विसाखपुण्णमाय रत्तिया।</p>

<p rend="bodytext"></p>
<p rend="bodytext" n="455"><hi rend="paranum">४५५</hi><hi rend="dot">.</hi> <hi rend="bold">लज्जितो तब्बस्स सविभत्तिकस्स ताये।</hi></p>
<p rend="bodytext">गाथायं लज्जिसद्दतो परस्स तब्बसद्दस्स सविभत्तिकस्स ताये इच्चादेसो होति, एत्थ च लज्जिसद्देन अलज्जिसद्दोपि गहितो – अलज्जिताये लज्जन्ति, लज्जिताये न लज्जरे। इमस्मिं पन ठाने अलज्जितब्ब-लज्जितब्ब-सद्देहि स्मिंवचनं कत्वा तस्स तायेआदेसो कातब्बो। “तत्थ अलज्जितायेति अलज्जितब्बे ... लज्जितायेति ... लज्जितब्बे।</p>

<p rend="bodytext"></p>
<p rend="bodytext" n="456"><hi rend="paranum">४५६</hi><hi rend="dot">.</hi> <hi rend="bold">किस्स वे क।</hi></p>
<p rend="bodytext">किं सद्दस्स वपच्चये परे क इति रूपं होति – क्व नच्चं क्व गीतं, क्व गतोसि त्वं देवानंपिय-तिस्स।</p>

<p rend="bodytext"></p>
<p rend="bodytext" n="457"><hi rend="paranum">४५७</hi><hi rend="dot">.</hi> <hi rend="bold">थं-हं-स्यादिसु च।</hi></p>
<p rend="bodytext">किं सद्दस्स थं-हंपच्चयेसु स्यादिसु वचनेसु परेसु क इति रूपं होति – कथं जानेमु तं मयं, कहं मं दक्खिस्सति, को तं निन्दितुं अरहति, के तुम्हे, कं त्वं अत्थवसं ञत्वा, का इत्थी, को पकारो कथं, कं पकारं कथं, केन पकारेन कथं इच्चादि। एत्थ “को पकारो, कं पकार”न्तिआदीनि कथंसद्दस्स अत्थवाक्यवसेन उदाहरणवसेन च गहितानि, न केवलं अत्थवाक्यवसेन, एत्थ हि “को पकारो कथ”न्ति आदिना वाक्येन एकक्खणे येव द्वे द्वे पयोगा दस्सिता, तथा हि एकेनोदकघटेन अम्बसेचन-यतिन्हापनादि भवति, अत्रायं पाळि – “अम्बो च सित्तो समणो च न्हापितो मया च पुञ्ञं पसुतं अनप्पक”न्ति, गरू पन यथा एकेनोदकघटेन अम्बसेचन-गरुपीणनानि भवन्तीति उपमं आहरन्ति।</p>

<p rend="bodytext"></p>
<p rend="bodytext" n="458"><hi rend="paranum">४५८</hi><hi rend="dot">.</hi> <hi rend="bold">नपुंसके अं-सिसु वा।</hi></p>
<p rend="bodytext">किंसद्दस्स नपुंसके वत्तमानस्स अं सि इच्चेतेसु कइति रूपं होति वा – कं चित्तं,कं रूपं, किं चित्तं, किं रूपं।</p>

<p rend="bodytext"></p>
<p rend="bodytext" n="459"><hi rend="paranum">४५९</hi><hi rend="dot">.</hi> <hi rend="bold">को इति समासे नामे।</hi></p>
<p rend="bodytext">समासविसये किंसद्दस्स नामसद्दे परे को इति रूपं होति वा – कोनामो पुरिसो, किंनामो वा, कोनामा इत्थी, किंनामा वा, कोनामं कुलं, किंनामं वा – कोनामो ते उपज्झायो। समासे ति किं – का नाम अयं इत्थी। नामे ति किं – किंगोत्तो त्वं, किंपुरिसो, कंकुलं।</p>

<p rend="bodytext"></p>
<p rend="bodytext" n="460"><hi rend="paranum">४६०</hi><hi rend="dot">.</hi> <hi rend="bold">कु हिं-हं-हिञ्चि-हिञ्चनं त्र-तो-थ-दाचनं-दासु।</hi></p>
<p rend="bodytext">किं सद्दस्स कु होति हिं हं हिञ्चि हिञ्चनं त्र तो थ दाचनं दा इच्चेतेसु – कुहिं, कुहं, कुहिञ्चि, कुहिञ्चनं, कुत्र, कुतो, कुत्थ, कुदाचनं, कुदा।</p>

<p rend="bodytext"></p>
<p rend="bodytext" n="461"><hi rend="paranum">४६१</hi><hi rend="dot">.</hi> <hi rend="bold">सब्बस्स एतस्स अत्तं तो-थेसु वा।</hi></p>
<p rend="bodytext">सब्बस्स एतसद्दस्स अत्तं होति वा तो-थेसु पच्चयेसु – अतो, अत्थ, एत्तो, एत्थ।</p>

<p rend="bodytext"></p>
<p rend="bodytext" n="462"><hi rend="paranum">४६२</hi><hi rend="dot">.</hi> <hi rend="bold">निच्चं त्रे।</hi></p>
<p rend="bodytext">सब्बस्स एतसद्दस्स अकारो होति निच्चं त्रे पच्चये परे – अत्र।</p>

<p rend="bodytext"></p>
<p rend="bodytext" n="463"><hi rend="paranum">४६३</hi><hi rend="dot">.</hi> <hi rend="bold">इदस्स इ थं-दानि-ह-तो-धेसु।</hi></p>
<p rend="bodytext">इदंसद्दस्स सब्बस्सेव इकारो होति थं दानि ह तो ध इच्चेतेसु – इत्थं, इदानि, इह, इतो, इध।</p>

<p rend="bodytext"></p>
<p rend="bodytext" n="464"><hi rend="paranum">४६४</hi><hi rend="dot">.</hi> <hi rend="bold">धुनाम्ह अत्तं।</hi></p>
<p rend="bodytext">इदंसद्दस्स सब्बस्सेव अत्तं होति धुनाम्हि पच्चये परे – अधुना।</p>

<p rend="bodytext"></p>
<p rend="bodytext" n="465"><hi rend="paranum">४६५</hi><hi rend="dot">.</hi> <hi rend="bold">रहिम्ह एत।</hi></p>
<p rend="bodytext">इदंसद्दस्स सब्बस्स एव एतादेसो होति रहिम्हि पच्चये परे – एतरहि।</p>

<p rend="bodytext"></p>
<p rend="bodytext" n="466"><hi rend="paranum">४६६</hi><hi rend="dot">.</hi> <hi rend="bold">अवण्णन्तित्थिया आपच्चयो।</hi></p>
<p rend="bodytext">अवण्णन्ता इत्थिलिङ्गतो आपच्चयो होति – कञ्ञा, सद्धा, साला, सब्बा, या, सा, का, कतरा, सब्बञ्ञुता, जनता, देवता।</p>

<p rend="bodytext"></p>
<p rend="bodytext" n="467"><hi rend="paranum">४६७</hi><hi rend="dot">.</hi> <hi rend="bold">ई नदादीहि वा।</hi></p>
<p rend="bodytext">नदादीहि वा अनदादीहि वा इत्थियं वत्तमानेहि ईपच्चयो होति – नदी, मही, कुमारी, तरुणी, सखी, इत्थी, यक्खी, नागी।</p>

<p rend="bodytext"></p>
<p rend="bodytext" n="468"><hi rend="paranum">४६८</hi><hi rend="dot">.</hi> <hi rend="bold">णव-णिक-ण-न्तु-णेय्येहि।</hi></p>
<p rend="bodytext">णव णिक ण न्तु णेय्य इच्चेतेहि इत्थियं वत्तमानेहि ईपच्चयो होति – माणवी, पण्डवी, नाविकी, गोतमी, गुणवती, सतिमती, वेनतेय्यी, कुन्तेय्यी।</p>

<p rend="bodytext"></p>
<p rend="bodytext" n="469"><hi rend="paranum">४६९</hi><hi rend="dot">.</hi> <hi rend="bold">पत्यादि-भिक्खादि-राजादिदन्तेहि इनी।</hi></p>
<p rend="bodytext">पतिआदीहि च भिक्खुआदीहि च राजादीहि च ईकारन्तेहि च इनीपच्चयो होति – गहपतानी, इसिनी, कपिनी, किमिनी, अरिनी, भिक्खुनी, परचित्तविदुनी, उतुनी, राजिनी, यक्खिनी, नागिनी, खत्तियानी, साकियानी, अरञ्ञानी, पोक्खरणी, सीहिनी, तापसिनी, दण्डिनी, भोगिनी, सुखिनी, सिखिनी, हत्थिनी, मेधाविनी, तपस्सिनी, पियभाणिनी, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="470"><hi rend="paranum">४७०</hi><hi rend="dot">.</hi> <hi rend="bold">इद्धिमन्तुतो च।</hi></p>
<p rend="bodytext">इत्थियं वत्तमाना इद्धिमन्तुसद्दतो च इनीपच्चयो होति – इद्धिमन्तनी, इद्धिमन्तिनियो।</p>

<p rend="bodytext"></p>
<p rend="bodytext" n="471"><hi rend="paranum">४७१</hi><hi rend="dot">.</hi> <hi rend="bold">न्तुस्स तो ईकारे।</hi></p>
<p rend="bodytext">न्तुपच्चयस्स सब्बस्सेव तकारो होति ईकारे परे – गुणवती, सतिमती, चक्खुमती, भिक्खुनी, भावितिन्द्रिया, इत्थी सिया रूपवती, इद्धिमती, महती नङ्गलीसा। गरू पन विकप्पेन न्तुपच्चयस्स तकारत्तं इच्छन्ति, तेसं मते “गुणवती, गुणवन्ती, कुलवती, कुलवन्ती, सतिमती, सतिमन्ती, महती, महन्ती”ति आदीनि रूपानि भवन्ति, तेसु गुणवन्तीपकारानि सासने अप्पसिद्धानि।</p>

<p rend="bodytext"></p>
<p rend="bodytext" n="472"><hi rend="paranum">४७२</hi><hi rend="dot">.</hi> <hi rend="bold">भवन्तस्स भोत।</hi></p>
<p rend="bodytext">भवन्तसद्दस्स सब्बस्सेव भोत इच्चादेसो होति ईकारे इत्थिगते परे – भोति अय्ये, भोति कञ्ञे, भोति खरादिये।</p>

<p rend="bodytext"></p>
<p rend="bodytext" n="473"><hi rend="paranum">४७३</hi><hi rend="dot">.</hi> <hi rend="bold">भो गे।</hi></p>
<p rend="bodytext">भवन्तसद्दस्स सब्बस्सेव भो होति गे परे – भो पुरिस, भो अग्गि।</p>

<p rend="bodytext"></p>
<p rend="bodytext" n="474"><hi rend="paranum">४७४</hi><hi rend="dot">.</hi> <hi rend="bold">अथ व एक-बह्वत्थेसु भो निपातो।</hi></p>
<p rend="bodytext">अथ वा एकबह्वत्थेसु भो इति निपातो निपततीति वेदितब्बो – भो पुरिस त्वं पतिट्ठ, भो पुरिसा तुम्हे पतिट्ठथ, भो चित्त, भो चित्तानि, एवं भो पुरिस जानाहि, सो ते पुरिसे आह – “भो तुम्हे मं मारेन्ता रञ्ञो दस्सेत्वा व मारेथा”ति; भो यक्खा, भो धुत्ता, उम्मुज्ज भो पुथुसिले, गच्छथ भो घरणियो - धम्मालपने भोसद्दो एकवचनन्तो – “अच्छरियं वत भो, अब्भुतं वत भो”ति।</p>
<p rend="bodytext" n="475"><hi rend="paranum">४७५</hi><hi rend="dot">.</hi> <hi rend="bold">मतन्तरे अकार-पितादीनं आ।</hi></p>
<p rend="bodytext">गरूनं मतन्तरे अकारो च पितादीनं अन्तो च आकारत्तं आपज्जति गे परे – भो पुरिसा त्वं तिट्ठ, भो पिता, भो भाता, भोति माता, भो सत्था इच्चादि।</p>

<p rend="bodytext"></p>
<p rend="bodytext" n="476"><hi rend="paranum">४७६</hi><hi rend="dot">.</hi> <hi rend="bold">सो रस्सं वा।</hi></p>
<p rend="bodytext">गरूनं मतन्तरे सो आदेसभूतो आकारो रस्सं आपज्जति वा गे परे – भो राज, भो राजा, भो अत्त, भो अत्ता, भो सत्थ, भो सत्था इच्चादीनि मतन्तरे एकवचनवसेन वुत्तानि।</p>

<p rend="bodytext"></p>
<p rend="bodytext" n="477"><hi rend="paranum">४७७</hi><hi rend="dot">.</hi> <hi rend="bold">प-झ-ला निच्चं।</hi></p>
<p rend="bodytext">प झ ल इच्चेते वण्णा निच्चं रस्सं आपज्जन्ति गे परे – भोति इत्थि, भोति वधु, फुस्सति वरवण्णाभे, भो दण्डि, सयम्भु।</p>

<p rend="bodytext"></p>
<p rend="bodytext" n="478"><hi rend="paranum">४७८</hi><hi rend="dot">.</hi> <hi rend="bold">राजादि-सत्थादितो गस्स अत्तं।</hi></p>
<p rend="bodytext">राजादितो सत्थुआदितो च गस्स अत्तं होति निच्चं – धम्मञ्चर महाराज, न राज कपणो होमि, भो अत्त, भो सत्थ, भो पित।</p>

<p rend="bodytext"></p>
<p rend="bodytext" n="479"><hi rend="paranum">४७९</hi><hi rend="dot">.</hi> <hi rend="bold">ब्रह्मादि-कत्तादितो वा।</hi></p>
<p rend="bodytext">बह्मादितो कत्तुआदितो च गस्स अत्तं होति वा – भो ब्रह्म, भो सख, भो कत्त, भो खत्त। वाति किं – धम्मं पणीतं मनुजेसु ब्रह्मे, परिब्बज महाब्रह्मे, हरे सखा किस्स नु मं जहासि, उट्ठेहि कत्ते, तेन हि ... खत्ते। खत्ताति चेत्थ सब्बकम्मिको अमच्चो, कत्ताति च खत्ताति च उभयम्पेतं अनत्थन्तरं।</p>

<p rend="bodytext"></p>
<p rend="bodytext" n="480"><hi rend="paranum">४८०</hi><hi rend="dot">.</hi> <hi rend="bold">मतन्तरे भवन्तस्स भोन्त भन्ते भोन्तो भद्दे गे, गलोपो।</hi></p>
<p rend="bodytext">गरूनं मतन्तरे भवन्तसद्दस्स सब्बस्सेव भोन्त भन्ते भोन्तो भद्दे इच्चेते आदेसा होन्ति गे परे, गस्स च लोपो होति – भोन्त, भन्ते, भोन्तो, भद्दे।</p>

<p rend="bodytext"></p>
<p rend="bodytext" n="481"><hi rend="paranum">४८१</hi><hi rend="dot">.</hi> <hi rend="bold">भोन्तीति अप्पसिद्धं।</hi></p>
<p rend="bodytext">इमस्मिं भगवतो पावचने तेसु चतूसु रूपेसु भोन्त इति रूपं अप्पसिद्धन्ति वेदितब्बं।</p>

<p rend="bodytext"></p>
<p rend="bodytext" n="482"><hi rend="paranum">४८२</hi><hi rend="dot">.</hi> <hi rend="bold">भन्ते भद्दे ति एक-पुथुवचनन्तं अव्ययं।</hi></p>
<p rend="bodytext">भन्ते, भद्देति पदद्वयं “आवुसो”ति पदं विय एकवचनन्तं पुथुवचनन्तञ्च अव्ययं दट्ठब्बं – एहि भन्ते, सो ते भिक्खू खमापेसि “खमथ भन्ते”ति, त्वं भद्दे महेसि, भद्दे तुम्हे गच्छथ।</p>

<p rend="bodytext"></p>
<p rend="bodytext" n="483"><hi rend="paranum">४८३</hi><hi rend="dot">.</hi> <hi rend="bold">अय्यतो आलपनेकवचन-बहुवचनानं ओ वा।</hi></p>
<p rend="bodytext">अय्यसद्दतो परेसं आलपनेकवचन-बहुवचनानं ओकारादेसो होति वा – भो अय्यो त्वं गच्छ, भवन्तो अय्यो तुम्हे गच्छथ, माय्यो एवरूपं अकासि, एथय्यो राजवसतिं। वाति किं – भो अय्य, भवन्तो अय्या।</p>

<p rend="bodytext"></p>
<p rend="bodytext" n="484"><hi rend="paranum">४८४</hi><hi rend="dot">.</hi> <hi rend="bold">सविभत्तिकस्स भोन्तो पच्चत्तालपनत्थे योसु।</hi></p>
<p rend="bodytext">भवन्तसद्दस्स सब्बस्सेव सविभत्तिकस्स भोन्तो इच्चादेसो होति वा पच्चत्तालपनत्थे वत्तमानासु योसु विभत्तीसु – “अप्पसद्दा भोन्तो होन्तु” एवं पच्चत्तवचनत्थे, “मा भोन्तो सद्दं अकत्थ, इमं भोन्तो निसामेथ” एवं आलपनत्थे। वाति किं – एते भवन्तो आगच्छन्ति, भवन्तो तुम्हे एथ।</p>

<p rend="bodytext"></p>
<p rend="bodytext" n="485"><hi rend="paranum">४८५</hi><hi rend="dot">.</hi> <hi rend="bold">ना-स्मा-सेसु भोता भोतो।</hi></p>
<p rend="bodytext">भवन्तसद्दस्स सब्बस्सेव सविभत्तिकस्स भोता भोतो इच्चेते आदेसा होन्ति वा ना स्मा स इच्चेतासु विभत्तीसु – भोता गोतमेन, भोता निस्सरति, कच्चि नु भोतो कुसलं, भोतो परिग्गहो। वाति किं – भवन्तेन, भवता, भवन्तस्स, भवतो।</p>

<p rend="bodytext"></p>
<p rend="bodytext" n="486"><hi rend="paranum">४८६</hi><hi rend="dot">.</hi> <hi rend="bold">मतन्तरे वस्स ओभावो क्वचि योसु।</hi></p>
<p rend="bodytext">गरूनं मतन्तरे भवन्तसद्दस्स वकारस्स ओभावो होति क्वचि योसु – भोन्तो तिट्ठन्ति, भोन्तो तुम्हे तिट्ठथ, भोन्तो पस्सति। क्वचीति किं – भवन्ता। इमानि तीणि निज्झानं खमन्ति चे, गहेतब्बानि।</p>

<p rend="bodytext"></p>
<p rend="bodytext" n="487"><hi rend="paranum">४८७</hi><hi rend="dot">.</hi> <hi rend="bold">भद्दन्तस्स वा भदन्ते गे।</hi></p>
<p rend="bodytext">भद्दन्तसद्दस्स सब्बस्सेव भदन्ते इच्चादेसो होति वा गे परे – अङ्गारिनो दानि दुमा भदन्ते, पञ्च पण्डिता मयं भदन्ते। वाति किं – हे भद्दन्ते।</p>

<p rend="bodytext"></p>
<p rend="bodytext" n="488"><hi rend="paranum">४८८</hi><hi rend="dot">.</hi> <hi rend="bold">मतन्तरे भदन्त-भन्ते योसु च।</hi></p>
<p rend="bodytext">गरूनं मतन्तरे भद्दन्तसद्दस्स सब्बस्सेव भदन्त भन्ते इच्चादेसा होन्ति क्वचि गे परे, योसु च – भदन्त, भन्ते। क्वचीति किं – भद्दन्त, भद्दन्ता।</p>

<p rend="bodytext"></p>
<p rend="bodytext" n="489"><hi rend="paranum">४८९</hi><hi rend="dot">.</hi> <hi rend="bold">सद्दनिद्देसो व अत्थनिद्देसो।</hi></p>
<p rend="bodytext">क्वचि अत्थस्स निद्देसो सद्दस्स निद्देसो विय पोराणेहि कतो, सेय्यथिदं – भगवाति वचनं सेट्ठं, - वुच्चतीति वचनं अत्थो, भगवाति अत्थो, सेट्ठोति अत्थो। क्वचीति किं – तस्स तं वचनं सुत्वा, देविन्दो एतदब्रवि।</p>

<p rend="bodytext"></p>
<p rend="bodytext" n="490"><hi rend="paranum">४९०</hi><hi rend="dot">.</hi> <hi rend="bold">अत्थनिद्देसो व सद्दनिद्देसो।</hi></p>
<p rend="bodytext">क्वचि सद्दस्स निद्देसो अत्थनिद्देसो विय अक्खरचिन्तकेहि कतो, न अधुना अम्हेहेव यथा “तुम्हाम्हाकं तयि-मयी”ति।</p>

<p rend="bodytext"></p>
<p rend="bodytext" n="491"><hi rend="paranum">४९१</hi><hi rend="dot">.</hi> <hi rend="bold">अम्ह-तुम्हानं तोम्हि मम तव।</hi></p>
<p rend="bodytext">सब्बेसं अम्ह-तुम्ह सद्दानं तोम्हि पच्चये परे निच्चं मम तव इच्चादेसा होन्ति – ममतो अपेति, तवतो अपेति, ममतो उत्तरितरो नत्थि, तवतो अयं अधिको, तवतो अयं हीनो; अत्रायं पाळि “इद्धिया इत्थि मापेति, ममतो पि सुरूपिनि”न्ति, एत्थ च “ममतो”ति पाळिगतिदस्सनेन अदिट्ठस्सपि “तवतो”ति पदस्स गहणं दट्ठब्बं, दिट्ठेन नयेन अदिट्ठस्सपि तग्गतिकस्स नयस्स नयञ्ञूहि विञ्ञूहि गहेतब्बत्ता। तोम्ही ति किं – मया अपेति, तया अपेति, मया अधिको नत्थि, तया अयं हीनो।</p>

<p rend="bodytext"></p>
<p rend="bodytext" n="492"><hi rend="paranum">४९२</hi><hi rend="dot">.</hi> <hi rend="bold">त्वादयो एक-बव्हत्थेसु विभत्तिसञ्ञा।</hi></p>
<p rend="bodytext">तोआदयो पच्चयो दाचनंपरियन्ता एकत्थे च बव्हत्थे च यथारहं वत्तमाना विभत्तिसञ्ञा भवन्ति – सब्बतो, यतो, ततो, कुतो, अतो, इतो, सब्बदा, यदा, तदा, इध, इदानि इच्चेवमादीनि।</p>

<p rend="bodytext"></p>
<p rend="bodytext" n="493"><hi rend="paranum">४९३</hi><hi rend="dot">.</hi> <hi rend="bold">ततिया-पञ्चमी-छट्ठीसत्तमियत्थेसु तो क्वचि।</hi></p>
<p rend="bodytext">अनिच्चतो, दुक्खतो, रोगतो, इच्चादीनि ततियत्थे; “उभतो सुजातो मातितो च पितितो च संसुद्धगहणिको”ति च “नास्सुध कोचि भोगानं उपघातो आगच्छति राजतो वा चोरतो वा अग्गितो वा”ति च इच्चादीनि पञ्चमियत्थे, “न चाहं एतं इच्छामि, यं परतो दानपच्चया” एवं छट्ठियत्थे, परस्स दानपच्चयाति अत्थो; एकतो, पुरतो, पच्छतो, पस्सतो, पिट्ठितो, पादतो, सीसतो, मूलतो, हेट्ठतो इच्चादीनि सत्तमियत्थे; सब्बतो, कतरतो, यतो, ततो इच्चादीनि यथारहं ततिया-पञ्चमी-छट्ठी-सत्तमियत्थेसु वत्तन्ति। क्वचीति किं – सब्बेन, सब्बस्मा, सब्बस्मिं।</p>

<p rend="bodytext"></p>
<p rend="bodytext" n="494"><hi rend="paranum">४९४</hi><hi rend="dot">.</hi> <hi rend="bold">सत्तमिया त्र थ सब्बनामतो।</hi></p>
<p rend="bodytext">सब्बत्र, सब्बत्थ, सब्बस्मिं वा, यत्र, यत्थ, तत्र, तत्थ, अमुत्र, अमुत्थ।</p>

<p rend="bodytext"></p>
<p rend="bodytext" n="495"><hi rend="paranum">४९५</hi><hi rend="dot">.</hi> <hi rend="bold">यम्हा पठमत्थे।</hi></p>
<p rend="bodytext">त्र-थपच्चया पठमाय विभत्तिया अत्थे यसद्दतो परा होन्ति क्वचि – यत्र हि नाम सावकोपि, यत्थ एतादिसो सत्था। क्वचीति किं – यो हि नाम, यो एतादिसो।</p>

<p rend="bodytext"></p>
<p rend="bodytext" n="496"><hi rend="paranum">४९६</hi><hi rend="dot">.</hi> <hi rend="bold">इतिना निद्दिसितब्बे तो।</hi></p>
<p rend="bodytext">इतिसद्देन निद्दिसितब्बे पठमत्थे क्वचि तोपच्चयो होति – दिट्ठिचरिता रूपं अत्ततो उपगच्छन्ति; सुभतो नं मञ्ञति बालो; अनिच्चतो ... विपस्सन्ति। तत्थ अत्ततो उपगच्छन्तीति अत्ताति गण्हन्ति, एस नयो इतरत्रा पि।</p>
<p rend="bodytext" n="497"><hi rend="paranum">४९७</hi><hi rend="dot">.</hi> <hi rend="bold">य-तेहि पच्चत्तवचनस्स तो निदानादीसु।</hi></p>
<p rend="bodytext">निदानसद्दादिसु परेसु य-तसद्देहि परस्स पच्चत्तवचनस्स क्वचि तोआदेसो होति – यतोनिदानं, सो ततोनिदानं, यत्वाधिकरणमेनं। क्वचीति किं – यंनिदानं।</p>

<p rend="bodytext"></p>
<p rend="bodytext" n="498"><hi rend="paranum">४९८</hi><hi rend="dot">.</hi> <hi rend="bold">किंसद्दस्स निग्गहीतलोपो स्मिं-सेसु।</hi></p>
<p rend="bodytext">किस्मिं मे सिवयो कुद्धा, किस्स सुचिण्णस्स अयं विपाको।</p>

<p rend="bodytext"></p>
<p rend="bodytext" n="499"><hi rend="paranum">४९९</hi><hi rend="dot">.</hi> <hi rend="bold">सत्तमिया व किंम्हा।</hi></p>
<p rend="bodytext">किंसद्दतो वपच्चयो होति क्वचि सत्तम्यत्थे – क्व नच्चं क्व गीतं; क्व गतोसि त्वं देवानं-पिय-तिस्स।</p>

<p rend="bodytext"></p>
<p rend="bodytext" n="500"><hi rend="paranum">५००</hi><hi rend="dot">.</hi> <hi rend="bold">हिं-हं-हिञ्चनं-हिञ्चि।</hi></p>
<p rend="bodytext">कुहिं, कुहं, कुहिञ्चनं, कुहिञ्चि। “किस्मिं मे सिवयो कुद्धा”ति एत्थ न होति।</p>

<p rend="bodytext"></p>
<p rend="bodytext" n="501"><hi rend="paranum">५०१</hi><hi rend="dot">.</hi> <hi rend="bold">ततो हिं हं।</hi></p>
<p rend="bodytext">तहिं, तहं, तस्मिं वा।</p>

<p rend="bodytext"></p>
<p rend="bodytext" n="502"><hi rend="paranum">५०२</hi><hi rend="dot">.</hi> <hi rend="bold">सब्बस्मा धि।</hi></p>
<p rend="bodytext">सब्बधि, सब्बस्मिं वा।</p>

<p rend="bodytext"></p>
<p rend="bodytext" n="503"><hi rend="paranum">५०३</hi><hi rend="dot">.</hi> <hi rend="bold">इदतो ह-धा।</hi></p>
<p rend="bodytext">इह, इध, इमस्मिं वा।</p>

<p rend="bodytext"></p>
<p rend="bodytext" n="504"><hi rend="paranum">५०४</hi><hi rend="dot">.</hi> <hi rend="bold">यस्मा हिं।</hi></p>
<p rend="bodytext">यहिं , यस्मिं, येसु वा।</p>

<p rend="bodytext"></p>
<p rend="bodytext" n="505"><hi rend="paranum">५०५</hi><hi rend="dot">.</hi> <hi rend="bold">किं सब्ब-अञ्ञ-एक-य-कुहि काले दा-दाचनं।</hi></p>
<p rend="bodytext">काले वत्तब्बे क्वचि सत्तमियत्थे किं सब्ब अञ्ञ एक य कु इच्चेतेहि सद्देहि दा दाचनं इच्चेते पच्चया होन्ति यथारहं – कदा, सब्बदा, अञ्ञदा, एकदा, यदा, कुदा, कुदाचनं – मा वो धम्मं अधम्मं वा, अद्दसाम कुदाचनं, तं कुदास्सु भविस्सति।</p>

<p rend="bodytext"></p>
<p rend="bodytext" n="506"><hi rend="paranum">५०६</hi><hi rend="dot">.</hi> <hi rend="bold">तम्हा दा-दानि।</hi></p>
<p rend="bodytext">तदा, तदानि।</p>

<p rend="bodytext"></p>
<p rend="bodytext" n="507"><hi rend="paranum">५०७</hi><hi rend="dot">.</hi> <hi rend="bold">इदतो रहि-धुना-दानि।</hi></p>
<p rend="bodytext">एतरहि, अधुना, इदानि। केचि पन गरु “यदा तदा सदा इदानी”ति इमेहि चतूहि पदेहि सद्धिं पच्चेकं “काले” ति पदं योजेत्वा वदन्ति – “यदा काले”ति आदिना। तं न गहेतब्बं दा दानिपच्चयानं कालवाचकत्ता, “यस्मिं काले”ति वुत्तसदिसतापज्जनतो च, साट्ठकथे तेपिटके बुद्धवचने तादिसस्स नयस्स अदस्सनतो च। वेवचननयो पन आहच्च भासिते दिस्सति – “अप्पं वस्ससतं आयु, इदानेतरहि विज्जती”ति। तथा यस्मा तस्माति पदेहिपि सद्धिं पच्चेकं “कारणा”ति पदं योजेत्वा वदन्ति – “यस्मा कारणा”ति आदीनि, तम्पि न गहेतब्बं, यस्मा तस्मा कस्माति निपातपदेहेव कारणत्थस्स पकासितत्ता, पाळियं पोराणट्ठकथादिसु च तादिसस्स नयस्स लोकवोहारवसेन आगतस्स अदस्सनतो च; तस्मा यत्थ कत्थचि तादिसस्स दस्सनं विञ्ञूनं अप्पमाणं। एवं हि अट्ठकथादीसु दिस्सति – “यस्माति यंकारणा, यस्माति येन कारणेन, तस्माति तंकारणा, तस्माति तेन कारणेन, कस्माति किंकारणा, कस्माति केन कारणेन” इति वा - किंकारणं इच्चपि नेत्तिआदिसु दिस्सति “तत्थ किं कारणं यं तण्हाचरितो दुक्खाय पटिपदाय दन्धाभिञ्ञाय खिप्पायिञ्ञाय च निय्यती”ति। यदा पन परमत्थविसये अविज्जादि कारणं कथेतब्बं होति, तदा “तस्मा कारणा”ति वत्तब्बं, ततो हेतुतोति अत्थो। अट्ठकथायम्पि हि इमं एवत्थं सन्धाय “तस्मा कारणा”ति वुत्तिट्ठानम्पि दिस्सति, तं ठानम्पि मयं न दस्सेम, ये ये विचक्खणा विञ्ञुजातिका नयग्गहणे पटिबला, ते ते तं ठानं परियेसन्तु। इति लोकवोहारविसये “यस्मा कारणा”ति आदीनि न वत्तब्बानि, परमत्थविसये पन वुत्तप्पकारं अत्थं पटिच्च वत्तब्बन्ति। अयं नीति साधुकं मनसि कातब्बा।</p>

<p rend="bodytext"></p>
<p rend="bodytext" n="508"><hi rend="paranum">५०८</hi><hi rend="dot">.</hi> <hi rend="bold">सब्बस्स दाम्हि सो वा।</hi></p>
<p rend="bodytext">सब्ब इच्चेतस्स सकारादेसो होति वा दाम्हि पच्चये परे – सदा रमति पण्डितो। वाति किं – सब्बदा सीलसम्पन्नो। अत्रिदं वत्तब्बं – कत्थचि परित्तपोत्थके “सब्बबुद्धानुभावेन, सब्बधम्मानुभावेन, सब्बसङ्घानुभावेन सब्बदा सदा सोत्थि भवन्तु ते”ति पाठो दिस्सति; सो अयुत्तो। न हि सब्बदापदेन सद्धिं सदाति पदं सदापदेन च सब्बदाति पदं समागच्छति, तस्मा “सदा सोत्थि भवन्तु ते”ति पदमेव वत्तब्बं। एत्थ सिया – ननु च भो, यथा “अप्पं वस्ससतं आयु, इदानेतरहि विज्जती”ति पाळियं इदानि-एतरहि सद्दानं समानत्थनम्पि वेवचनभावेन समागमो दिस्सति, तथा सब्बदा-सदासद्दानम्पि वेवचनभावेन समागमो होति येवा"ति। तं न तादिसस्स नयस्स आचरियेहि विचारितपोत्थकेसु अयुत्तितो, गाथापादस्स च अधिकक्खरत्ता। एत्थ पन एवं विनिच्छयो वेदितब्बो – तत्थ हि दासद्दवज्जितो केवलो सब्बसद्दो पेय्यालनयवसेन वुत्तोति दट्ठब्बो; तथा हि पोराणपोत्थके “सब्बसङ्घानुभावेन सब्ब सदा सोत्थि भवन्तु ते”ति वीतदासद्दो सब्बसद्दो दिस्सति, एवंभूतेन सब्बसद्दपेय्यालेन “यं किञ्चि रतनं लोके”ति आदिपदवतीनं तिण्णं गाथानं चतुत्थपादट्ठाने “सदा सोत्थि भवन्तु ते”ति पदं विय “भवतु सब्बमङ्गल”न्ति गाथा तिधा कत्वा “सब्बबुद्धानुभावेना”ति आदीसु पदेसु एकेकस्स पादस्स अवसाने चतुत्थपादट्ठाने “सदा सोत्थि भवन्तु ते”ति इदं सब्बत्थ योजेतब्बन्ति दस्सेतुं “सब्ब सदा सोत्थि भवन्तु ते”ति पाठं वदिंसु गरू; तथा हि एत्थ अविभत्तिकेन सब्बसद्देन पेय्यालनयो निद्दिट्ठो, तेन “सदा सोत्थि भवन्तु ते”ति इदं सब्बत्थ योजेतब्बन्ति ञायति। ये पन एवरूपं नयं अचिन्तेत्वा एत्थ अक्खरं पतितन्ति मञ्ञमाना दासद्दं पक्खिपित्वा “सब्बदा सदा सोत्थि भवन्तु ते”ति पठन्ति, तेसं सो पाठो न गहेतब्बो, यथा वित्थारितनयो येव पाठो उच्चारेतब्बो। तत्थ पेय्यालनयोति वित्थारनयो।</p>

<p rend="bodytext"></p>
<p rend="bodytext">एत्थ ठत्वा तिविधो पेय्यालनयो वत्तब्बो – आदिञ्चेव अवसानञ्च पदक्खरं गहेत्वा मज्झे मुञ्चित्वा इतिसद्देन निद्दिसितब्बो पेय्यालो च, आदिसद्देन निद्दिसितब्बो पेय्यालो च, सब्बसद्देन निद्दिसितब्बो पेय्यालो चाति। एत्थ पन सोतूनं सुखग्गहणत्तं पयोगं रचयित्वा दस्सेस्साम, सेय्यथिदं – यो पटिसन्धिपञ्ञाय पञ्ञवा आतापी निपको हुत्वा सीले पतिट्ठाय समाधिञ्चेव विपस्सनञ्च भावेति, सो तण्हाजटं छिन्दित्वा निब्बानप्पत्तो होति, तेनाह भगवा – “सीले पतिट्ठाय ... सो इमं विजटये जट”न्ति; एत्थ आहसद्दो इतिसद्देन सह योजेतब्बो – “इतिआहा”ति – अयं मज्झे मुञ्चित्वा आदिअन्तञ्च गहेत्वा इतिसद्देन निद्दिट्ठो पेय्यालो नाम। यत्थ पन एवं अनिद्दिसित्वा तेनाह भगवा – “सीले पतिट्ठायाति आदि” एवं पच्चत्तवचनयुत्तेन आदिसद्देन वित्थारनयो दस्सितो, अयं आदिसद्देन निद्दिट्ठो पेय्यालो नाम; एत्थ इतिसद्दमत्तस्स अभावतो आहसद्दो इतिसद्देन सह सम्बन्धं न लभति – “इति आहा”ति, तथा आहसद्दो आदिसद्दस्स उपयोगवसेन अवुत्तत्ता इति-आदिसद्देन सहापि सम्बन्धं न लभति – “इति आदिमाहा”ति, तस्मा “तेनाह भगवा”ति पदं विच्छिन्दित्वा सीले पतिट्ठायाति आदीति आदिसद्देन सह इतिसद्देन पकासेतब्बा “सो इमं विजटये जट”न्ति पदपरियोसाना गाथा परिपुण्णं कत्वा दस्सिता भवति। सब्बसद्दपेय्यालो पन वुत्तो येव –</p>
<p rend="gatha1">मज्झेपेय्यालको चेव, आदिपेय्यालं एव च</p>
<p rend="gatha1">सब्बपेय्यालको चाति, पेय्याला तिविधा सियुं।</p>
<p rend="bodytext">अयम्पि नीति साधुकं मनसि कातब्बा।</p>

<p rend="bodytext"></p>
<p rend="bodytext" n="509"><hi rend="paranum">५०९</hi><hi rend="dot">.</hi> <hi rend="bold">अवण्णो यम्हि लोपं।</hi></p>
<p rend="bodytext">अवण्णो यपच्चये परे लोपं आपज्जति – बाहुस्सच्चं, पण्डिच्चं, वेपुल्लं, कारुञ्ञं, कोसल्लं, सामञ्ञं, सोहज्जं।</p>

<p rend="bodytext"></p>
<p rend="bodytext" n="510"><hi rend="paranum">५१०</hi><hi rend="dot">.</hi> <hi rend="bold">पस्तस्स सत्थो निच्चं।</hi></p>
<p rend="bodytext">पस्तसद्दस्स सब्बस्सेव सत्थादेसो होति निच्चं, अयं वुत्ति। अयं पनाधिप्पायविञ्ञापिका अनुवुत्ति – “सस पसंसने”ति धातुतो परस्स कम्मनि विहितस्स तपच्चयस्स वसेन सम्भूतस्स पस्तसद्दस्स सब्बस्सेव सत्थादेसो होति निच्चं – संसिय्यति, पसंसिय्यति, सो जनेहीति सत्थो, एवं पसत्थो। एत्थ च “सत्थो पसत्थो”ति इमानि “तक्को वितक्को”ति पदानि विय “चारो विचारो”ति पदानि विय च अनुपसग्ग-सोपसग्गमत्तेन सविसेसानि, अत्थतो पन निन्नानाकरणानीति अवगन्तब्बं। पस्तस्साति किं – विद्धस्ता विनळीकता, उद्धस्ते अरुणे।</p>

<p rend="bodytext"></p>
<p rend="bodytext" n="511"><hi rend="paranum">५११</hi><hi rend="dot">.</hi> <hi rend="bold">सत्थस्स सो तमे।</hi></p>
<p rend="bodytext">सत्थसद्दस्स पसत्थवाचकस्स सकारादेसो होति तमपच्चये परे – अयञ्च सत्थो अयञ्च सत्थो, अयम इमेसं विसेसेन सत्थोति सत्तमो, पसत्थतरोति अत्थो। तथा हि सत्तमसद्दो अत्थुद्धारवसेन सङ्ख्यापूरणत्थे साधुजने च दिस्सति – सत्तमं इसिसत्तमो। एत्थ च सत्तमन्ति सङ्ख्यापूरणत्थवसेनेव वुत्तं, इसिसत्तमोति इदं पन सङ्ख्यापूरणत्थवसेन चेव पसत्थकरपुग्गलसङ्खातसाधुजनवसेन च वुत्तन्ति वत्तब्बं; तथा हि पट्ठानं नाम पकरणं धम्मसङ्गणीआदीनि उपादाय सत्तमं होति, सक्यसीहोपि भगवा विपस्सिआदयो उपादाय सत्तमो होति, पसत्थतरपुग्गलभावेन पन सत्तमोति वुच्चति, तथा हि अभिधम्मटीकायं इदं वुत्तं – “इसिसत्तमोति चतुसच्चावबोधगतिया इसयोति सङ्खं गतानं सतं पसत्थानं इसीनं अतिसयेन सत्थो पसत्थोति अत्थो। विपस्सिआदयो च उपादाय भगवा सत्तमोति वुत्तो” - एत्थ च “चतुसच्चावबोधगतिया”ति इदं सद्दसत्थनयेन “इसी गतिय”न्ति धातुअत्थं गहेत्वा वुत्तं, इदं पनेत्थ निब्बचनं भवति – इसीनं सत्तमो, इसीसु वा सत्तमोति, अथ वा स-परसन्तानेसु सीलादिगुणानं एसनट्ठेन इसयो, बुद्धादयो अरिया – इसि चसत्तमो चाति इसिसत्तमोति एवमेत्थ अत्थो दट्ठब्बो।</p>

<p rend="bodytext"></p>
<p rend="bodytext" n="512"><hi rend="paranum">५१२</hi><hi rend="dot">.</hi> <hi rend="bold">पसत्थस्स इय-इट्ठेसु।</hi></p>
<p rend="bodytext">पसत्थसद्दस्स सब्बस्सेव सकारादेसो होति इय इट्ठइच्चेतेसु पच्चयेसु – सेय्यो, सेट्ठो।</p>

<p rend="bodytext"></p>
<p rend="bodytext" n="513"><hi rend="paranum">५१३</hi><hi rend="dot">.</hi> <hi rend="bold">जो वुड्ढस्स।</hi></p>
<p rend="bodytext">जेय्यो, जेट्ठो।</p>

<p rend="bodytext"></p>
<p rend="bodytext" n="514"><hi rend="paranum">५१४</hi><hi rend="dot">.</hi> <hi rend="bold">नेद अन्तिकस्स।</hi></p>
<p rend="bodytext">नेदियो, नेदिट्ठो।</p>

<p rend="bodytext"></p>
<p rend="bodytext" n="515"><hi rend="paranum">५१५</hi><hi rend="dot">.</hi> <hi rend="bold">साधो बाळ्हस्स।</hi></p>
<p rend="bodytext">साधियो, साधिट्ठो।</p>

<p rend="bodytext"></p>
<p rend="bodytext" n="516"><hi rend="paranum">५१६</hi><hi rend="dot">.</hi> <hi rend="bold">खुद्दकस्स कण।</hi></p>
<p rend="bodytext">कणियो, कणिट्ठो।</p>

<p rend="bodytext"></p>
<p rend="bodytext" n="517"><hi rend="paranum">५१७</hi><hi rend="dot">.</hi> <hi rend="bold">मतन्तरे युवस्स च।</hi></p>
<p rend="bodytext">गरूनं मतन्तरे युवसद्दस्स सब्बस्सेव कणादेसो होति इय इट्ठ इच्चेतेसु पच्चयेसु – कणियो, कणिट्ठो।</p>

<p rend="bodytext"></p>
<p rend="bodytext" n="518"><hi rend="paranum">५१८</hi><hi rend="dot">.</hi> <hi rend="bold">लुत्ति वन्तु-मन्तु-वीनं।</hi></p>
<p rend="bodytext">वन्तु मन्तु वी इच्चेतेसं पच्चयानं लुत्ति होति इय इट्ठ इच्चेतेसु पच्चयेसु – गुणियो, गुणिट्ठो, सतियो, सतिट्ठो, मेधियो, मेधिट्ठो।</p>

<p rend="bodytext"></p>
<p rend="bodytext" n="519"><hi rend="paranum">५१९</hi><hi rend="dot">.</hi> <hi rend="bold">निदाने किस्स कुतो समासे।</hi></p>
<p rend="bodytext">समासे वत्तमानस्स किंसद्दस्स निदानसद्दे परे कुतोआदेसो होति – किं निदानं एतेसं धम्मानन्ति कुतोनिदाना।</p>

<p rend="bodytext"></p>
<p rend="bodytext" n="520"><hi rend="paranum">५२०</hi><hi rend="dot">.</hi> <hi rend="bold">इदस्स इतो।</hi></p>
<p rend="bodytext">समासे वत्तमानस्स इदसद्दस्स निदानसद्दे परे इतो इच्चादेसो होति – अयं अत्तभावो निदानं एतेसन्ति इतोनिदाना।</p>

<p rend="bodytext"></p>
<p rend="bodytext" n="521"><hi rend="paranum">५२१</hi><hi rend="dot">.</hi> <hi rend="bold">इत्थञ्च नामे।</hi></p>
<p rend="bodytext">नामसद्दे परे समासे वत्तमानस्स इदसद्दस्स इत्थं इच्चादेसो होति – इदं नामं एतस्साति इत्थन्नामो, एवंनामोति अत्थो। “इत्थं सुदं आयस्मा पुळिनथुपियो थेरो इमा गाथायो अभासित्था”ति आदिसु पन “इमिना पकारेन इत्थ”न्ति पकारत्थे थंपच्चयो दट्ठब्बो।</p>

<p rend="bodytext"></p>
<p rend="bodytext" n="522"><hi rend="paranum">५२२</hi><hi rend="dot">.</hi> <hi rend="bold">क्वचि क्वस्स को इति।</hi></p>
<p rend="bodytext">क्वचि विसये क्वसद्दस्स कोआदेसो होति – को ते बलं महाराज, को नु ते रथमण्डलं। क्वचीति किं – क्व नच्चं।</p>

<p rend="bodytext"></p>
<p rend="bodytext" n="523"><hi rend="paranum">५२३</hi><hi rend="dot">.</hi> <hi rend="bold">सोस्स सु।</hi></p>
<p rend="bodytext">सो इच्चेतस्स सु इति आदेसो होति क्वचि – मिगो व जातरूपेन, न तेनत्थं अबन्धि सु। क्वचीति किं – एवं सो निहतो सेति।</p>

<p rend="bodytext"></p>
<p rend="bodytext" n="524"><hi rend="paranum">५२४</hi><hi rend="dot">.</hi> <hi rend="bold">नोस्स नु अम्हत्थे।</hi></p>
<p rend="bodytext">अम्हाकन्ति अत्थे वत्तमानस्स नो इच्चेतस्स नु इति आदेसो होति क्वचि – अपि नु हनुका सन्ता। क्वचीति किं – अपि नो। नोति किं – सानि मंसानि।</p>

<p rend="bodytext"></p>
<p rend="bodytext" n="525"><hi rend="paranum">५२५</hi><hi rend="dot">.</hi> <hi rend="bold">कितके अन्ततो सिस्स उ वा।</hi></p>
<p rend="bodytext">कितके परियापन्नतो अन्तपच्चयतो सिवचनस्स उकारो होति वा – अव्हायन्तु सुयुद्धेन। वाति किं – अव्हायन्तो अट्ठासि।</p>

<p rend="bodytext"></p>
<p rend="bodytext" n="526"><hi rend="paranum">५२६</hi><hi rend="dot">.</hi> <hi rend="bold">आचरियस्स आचेरो।</hi></p>
<p rend="bodytext">आचरियसद्दस्स आचेरादेसो होति वा – आचेरो, आचरियो वा – आचेरमिव माणवो, ञत्वा आचेरकं मतं।</p>

<p rend="bodytext"></p>
<p rend="bodytext" n="527"><hi rend="paranum">५२७</hi><hi rend="dot">.</hi> <hi rend="bold">संसद्दस्स निग्गहीतं मत्तं इकारे, सरो दीघं मे।</hi></p>
<p rend="bodytext">संसद्दस्स निग्गहीतं ईकारे अत्थिअत्थवति पच्चये परे मकारत्तं आपज्जति, मकारे च परे सरो दीघं पप्पोति – सं अस्स अत्थीति सामी, इस्सराधिवचनं एतं, रस्सत्ते सामि, इत्थिलिङ्गे वत्तब्बे सामिनीति इनीपच्चयवसेन सिज्झति।</p>

<p rend="bodytext"></p>
<p rend="bodytext" n="528"><hi rend="paranum">५२८</hi><hi rend="dot">.</hi> <hi rend="bold">के कत्तञ्च।</hi></p>
<p rend="bodytext">संसद्दस्स निग्गहीतं अत्थिअत्थवति कपच्चये परे ककारत्तं आपज्जति – अरियधनसङ्खातं बहुविधं सं अस्स भगवतो अत्थि सो भगवा सक्को। केति किं – सक्या वत भो कुमारा।</p>

<p rend="bodytext"></p>
<p rend="bodytext" n="529"><hi rend="paranum">५२९</hi><hi rend="dot">.</hi> <hi rend="bold">सामी-सामिनीनं आकारो उवा मे।</hi></p>
<p rend="bodytext">सामी सामिनी इच्चेतेसं आकारो मकारे परे उवा इच्चादेसो होति वा – सुवामी, सुवामिनी।</p>
<p rend="bodytext" n="530"><hi rend="paranum">५३०</hi><hi rend="dot">.</hi> <hi rend="bold">सकस्स अस्स उव।</hi></p>
<p rend="bodytext">सकसद्दस्स अकारस्स उवआदेसो होति वा – सुवकं, सकं वा, “एसो ... खण्डतालो यजतं सुवकेहि पुत्तेहि” - सुवकेहीति सकेहि।</p>

<p rend="bodytext"></p>
<p rend="bodytext" n="531"><hi rend="paranum">५३१</hi><hi rend="dot">.</hi> <hi rend="bold">जन्तुवाचीसत्तस्स अवो।</hi></p>
<p rend="bodytext">जन्तुवाचकस्स सत्तसद्दस्स अकारो अवादेसो होति वा – सत्तवो सत्तो वा, त्वञ्च उत्तमसत्तवो।</p>

<p rend="bodytext"></p>
<p rend="bodytext" n="532"><hi rend="paranum">५३२</hi><hi rend="dot">.</hi> <hi rend="bold">चन्दस्स चन्दरो आभाय गाथायं।</hi></p>
<p rend="bodytext">गाथाविसये चन्दसद्दस्स सब्बस्सेव चन्दर इच्चादेसो होति वा आभासद्दे परे – “अतिभोन्ति न तस्साभा चन्दराभा सतारका”। एत्थ च चन्दराभाति चन्दाभा, चन्दाभाति च इदं सक्कटभासाभावं पत्वा दकार-रकारसंयोगवसेन तिट्ठति, मागधभासत्तं पन पत्वा चन्दराभाति विसुं तिट्ठति। एत्थ रकारो आगमोति चे, न, सासने बहिद्धा च पसिद्धपद्मसद्दतो विसुं पदुमसद्दवचनं विय बहिद्धा च पसिद्धचन्द्रसद्दतो विसुं चन्दरवचनं वुत्तन्ति दट्ठब्बं। “आभासद्दे परे”ति वचनं पनेत्थ सञ्ञापनत्थं वुत्तं, तस्मिं असन्तेपि सत्तवसद्दस्स विय चन्दरसद्दस्स केवलस्सापि ठितभावो युज्जतेव। “गाथाय”न्ति अयं अधिकारो हेट्ठिमसुत्तेसु च उपरिमसुत्तेसु च सीहगतिवसेन वत्ततीति दट्ठब्बं।</p>

<p rend="bodytext"></p>
<p rend="bodytext" n="533"><hi rend="paranum">५३३</hi><hi rend="dot">.</hi> <hi rend="bold">रतनस्स रत्नो।</hi></p>
<p rend="bodytext">रतनसद्दस्स सब्बस्सेव रत्नादेसो होति वा गाथायं – “नानारत्ने च माणिये” अयं ताव पाळिप्पदेसो, अयं पन अट्ठकथापदेसो “अरिन्दमं नाम नराधिपस्स, तेनेव तं वुच्चति चक्करत्न”न्ति। कत्थचि अट्ठकथापोत्थके “तेनेव तं वुच्चति चक्करतन”न्ति विसुं तकार-नकारा ठिता, केचि च तथा पठन्ति। यथा पन पाळिआदिसु “ओपुप्फानि च पद्मानि; उद्धस्ते अरुणे, विद्धस्ता विनळीकता, अस्नाथ ... खादथा”ति दकार-मकारानं सकार-तकारानं सकार-नकारानञ्च संयोगो दिस्सति, तथा “नानारत्ने च माणिये”ति आदिसुपि तकार-नकारसंयोगो दिस्सति। वाति किं – रतनानि पवत्तयिंसु।</p>

<p rend="bodytext"></p>
<p rend="bodytext" n="534"><hi rend="paranum">५३४</hi><hi rend="dot">.</hi> <hi rend="bold">मेरयस्स मज्झाकारो एत्तं।</hi></p>
<p rend="bodytext">मेरयसद्दस्स मज्झे अकारो एत्तं आपज्जति वा गाथायं – सुरामेरेय पानानि यो नरो अनुयुञ्जति।</p>

<p rend="bodytext"></p>
<p rend="bodytext" n="535"><hi rend="paranum">५३५</hi><hi rend="dot">.</hi> <hi rend="bold">हेत-अधिपतितो स्मिंनो या पच्चयवचने।</hi></p>
<p rend="bodytext">हेतुया तीणि, अधिपतिया सत्त। वाधिकारत्ता वाति किं – हेतुस्मिं, अधिपतिस्मिं।</p>

<p rend="bodytext"></p>
<p rend="bodytext" n="536"><hi rend="paranum">५३६</hi><hi rend="dot">.</hi> <hi rend="bold">अत्थि-नत्थितो पच्चयवचने वा निच्चं सस्स च।</hi></p>
<p rend="bodytext">अत्थि-नत्थिसद्दतो सस्स च स्मिंनो च निच्चं याआदेसेसा होति पच्चयवचने वा अपच्चयवचने वा – अत्थिया भावो अत्थिता नत्थिया भावो नत्थिता, अत्थिया नव नत्थिया नव। एत्थ च “अत्थिता अत्थित्त”न्ति आदिदस्सनसामत्थियेन “अत्थिया नवा”ति आदिसत्तमीपयोगदस्सनसामत्थियेन च “अत्थिया भावो”ति आदि छट्ठीपयोगोपि समत्थितो भवतीति दट्ठब्बं।</p>

<p rend="bodytext"></p>
<p rend="bodytext" n="537"><hi rend="paranum">५३७</hi><hi rend="dot">.</hi> <hi rend="bold">इत्थियं उपासकादिकस्स इको निच्चं।</hi></p>
<p rend="bodytext">इत्थिलिङ्गे वत्तब्बे उपासकसद्दादीनं अ(क)कारस्स इकादेसो होति निच्चं – उपासिका, अग्गसाविका, माणविका, दारिका इच्चादीनि। इत्थियन्ति किं – उपासको, अग्गसावको।</p>

<p rend="bodytext"></p>
<p rend="bodytext" n="538"><hi rend="paranum">५३८</hi><hi rend="dot">.</hi> <hi rend="bold">सञ्ञायं यथारुतं एव।</hi></p>
<p rend="bodytext">सञ्ञायं वत्तब्बायं आगमेसु आगतं यथारुतं एव रूपं गहेतब्बं, न तत्थ इकादेसविधानं कातब्बं – साळिको, साळिका, सेफाळिका, नवमालिका, मल्लिका, एसिका, मानिका इच्चादीनि।</p>

<p rend="bodytext"></p>
<p rend="bodytext" n="539"><hi rend="paranum">५३९</hi><hi rend="dot">.</hi> <hi rend="bold">तुरियस्स तूरो।</hi></p>
<p rend="bodytext">तुरियसद्दस्स अत्तनो समानलेसेन तूरादेसो होति – तूरं तुरियं वा, देवतूरानि वज्जयुं।</p>

<p rend="bodytext"></p>
<p rend="bodytext" n="540"><hi rend="paranum">५४०</hi><hi rend="dot">.</hi> <hi rend="bold">सुरियस्स सूर।</hi></p>
<p rend="bodytext">सूरो सुरियो वा, उस्सूरो जातो, चन्दसूरसहस्सानि।</p>
<p rend="bodytext" n="541"><hi rend="paranum">५४१</hi><hi rend="dot">.</hi> <hi rend="bold">व्यग्घस्स वग्घ।</hi></p>
<p rend="bodytext">वग्घो व्यग्घो वा। उभिन्नं एतेसं पदानं वि-अग्घोति छेदो, अग्घोति चेत्थ आसद्दो भुसत्थे उपसग्गपदं, संयोगपरत्ता पन रस्सो जातो – विविधे सत्ते आघातेतीति वग्घो, एवं व्यग्घो।</p>

<p rend="bodytext"></p>
<p rend="bodytext" n="542"><hi rend="paranum">५४२</hi><hi rend="dot">.</hi> <hi rend="bold">अम्ह-तुम्ह-न्तु-राज-ब्रह्म-अत्त-सख-सत्थु-पितादितो स्मा ना वा।</hi></p>
<p rend="bodytext">अम्ह तुम्ह न्तु राज ब्रह्म अत्त सख पितु इच्चेवमादितो स्मावचनं नावचनं इव दट्ठब्बं – मया अपेति, एवं तया, गुणवता, रञ्ञा, ब्रह्मुना, अत्तना, सखिना, को सत्थारा सदिसो अत्थि, पुत्तो पितरा सिप्पं गण्हाति, मातरा अन्तरधायति, भातरा, धीतरा।</p>

<p rend="bodytext"></p>
<p rend="bodytext" n="543"><hi rend="paranum">५४३</hi><hi rend="dot">.</hi> <hi rend="bold">अम्हस्स मं समासे।</hi></p>
<p rend="bodytext">एते गामणि मंदीपा मंलेणा मंपटिसरणा, ममुद्देसिको भिक्खुसङ्घो, मंमुखं।</p>

<p rend="bodytext"></p>
<p rend="bodytext" n="544"><hi rend="paranum">५४४</hi><hi rend="dot">.</hi> <hi rend="bold">तुम्हस्स त्वं।</hi></p>
<p rend="bodytext">त्वंमुखं कमलेनेव तुल्यं।</p>

<p rend="bodytext"></p>
<p rend="bodytext" n="545"><hi rend="paranum">५४५</hi><hi rend="dot">.</hi> <hi rend="bold">तुम्हाम्हाकं त-मा योगे, यस्स द्वित्तं।</hi></p>
<p rend="bodytext">तुम्ह-अम्हसद्दानं समासे वत्तमानानं तकार-मकारादेसा होन्ति योगसद्दे परे, यकारस्स च द्वेभावो होति – तय्योगो, मय्योगो।</p>

<p rend="bodytext"></p>
<p rend="bodytext" n="546"><hi rend="paranum">५४६</hi><hi rend="dot">.</hi> <hi rend="bold">वन्तुस्स तुलोपो, नो निग्गहीतं मूलादीसु।</hi></p>
<p rend="bodytext">वन्तुसद्दस्स समासे वत्तमानस्स तुकारलोपो होति, संयोगादिभूतो नकारो निग्गहीतं होति मूलसद्दादीसु परेसु – भगवंमूलका ... भन्ते धम्मा, भगवंपटिसरणा, इमिना नयेन भगवंपमुखो भिक्खुसङ्घो, मघवंपधानो देवगणोति आदिना वुत्तानिपि पयोगानि योजेतब्बानि। अपि च सतिमंपटिसरणाति आदिना मन्तुपच्चयवसेनपि योजेतब्बानि तग्गतिकत्ता, वन्तुस्साति हि कथासीसमत्तं वुत्तं, तस्मा वन्तु-मन्तुसद्दानं समासे वत्तमानानं तुकारलोपो होति, संयोगादिभूतो नकारो निग्गहीतं होति मूलसद्दादीसु परेसूति अनुवुत्ति वेदितब्बा।</p>
<p rend="gatha1">नमन्ति यानि अत्थेसु, अत्थे नामेन्ति च अत्तनि;</p>
<p rend="gatha1">पदेसु तेसु नामेसु, धीरा नामेन्तु मानसं।</p>
<p rend="gatha1">मानसं तेसु नामेन्ता, ञत्वा पाळिनयुत्तमं;</p>
<p rend="gatha1">नामधम्मेसु विन्देय्युं, नामनामं सुनिम्मलं॥</p>

<p rend="bodytext"></p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे नामकप्पो नाम एकवीसतिमो परिच्छेदो।</p>

<p rend="chapter">२२. कारकविभाग</p>
<p rend="gatha1">इतो परं ससम्बन्धं, विभत्तिप्पभवं छधा;</p>
<p rend="gatha1">कारकं विभजित्वान पवक्खामि, सुणाथ मे।</p>

<p rend="bodytext"></p>
<p rend="bodytext" n="547"><hi rend="paranum">५४७</hi><hi rend="dot">.</hi> <hi rend="bold">किरियानिमित्तं कारकं।</hi></p>
<p rend="bodytext">यं साधनसभावत्ता मुख्यवसेन वा उपचारवसेनवा किरियाभिनिप्फत्तिया निमित्तं, तं वत्थु कारकं नाम भवति; मुख्योपचारवसेन हि किरियं करोतीति कारकं। तं छब्बिधं कत्तु-कम्म-करण-सम्पदानापादान-ओकासवसेन। किरियाभिसम्बन्धलक्खणं कारकं।</p>

<p rend="bodytext"></p>
<p rend="bodytext" n="548"><hi rend="paranum">५४८</hi><hi rend="dot">.</hi> <hi rend="bold">यो कुरुते यो वा जायति, सो कत्ता।</hi></p>
<p rend="bodytext">यो अत्तप्पधानो हुत्वा गमन-पचनादिकं किरियं कुरुते यो वा जायति, सो कारको कत्ता नाम भवति। वासद्दो विकप्पनत्थो, तेन अञ्ञोपि अत्थो योजेतब्बो। किरियं करोतीति कत्ता, सो तिविधो – सुद्धकत्ता हेतुकत्ता कम्मकत्ताति। तत्थ यो सयं एव किरियं करोति, सो सुद्धकत्ता नाम, तं यथा – पुरिसो मग्गं गच्छति, सूदो भत्तं पचति, पुत्तो जायति, बुद्धेन जितो मारो, उपगुत्तेन बद्धो मारो; यो अञ्ञं कम्मनि योजेति, सो हेतुकत्ता नाम, सो हि परस्स किरियाय कारणभावेन हिनोति गच्छति पवत्ततीति हेतु, हेतु च सो कत्ता चाति अत्थेन हेतुकत्ता – यञ्ञदत्तो देवदत्तं गमयति; यो पन परस्स किरियं पटिच्च कम्मभूतोपि सुकरत्ता सयमेव सिज्झन्तो विय होति, सो कम्मकत्ता नाम कम्मञ्च तं कत्ता चाति अत्थेन – सयमेव कटो करियति, सयमेव पचियति ओदनोति – एवं तिविधा भवन्ति कत्तारो। अपि च अभिहितकत्ता अनभिहितकत्ता चाति इमे द्वे ते च तयोति कत्तूनं पञ्चविधत्तं अपि इच्छन्ति गरू। तत्थ पुरिसो मग्गं गच्छति अयं अभिहितकत्ता आख्यातेन कथितत्ता; सूदेन पचियति ओदनो, अहिना दट्ठो नरो, अयं अनभिहितकत्ता आख्यातेन कितेन वा अकथितत्ता। अभिनिप्फादनलक्खणं कत्तुकारकं। कत्ता इच्चनेन क्वत्थो – कत्तरि पठमा ततिया च।</p>

<p rend="bodytext"></p>
<p rend="bodytext" n="549"><hi rend="paranum">५४९</hi><hi rend="dot">.</hi> <hi rend="bold">असन्तं सन्तंव कप्पियति, तञ्च।</hi></p>
<p rend="bodytext">यं असन्तं सन्तं विय बुद्धिया परिकप्पीयति, तञ्च कत्तुसञ्ञं भवति – संयोगो जायति, अभावो होति, ससविसाणं तिट्ठति, उदुम्बरपुप्फं विकसति, वञ्झापुत्तो धावति।</p>

<p rend="bodytext"></p>
<p rend="bodytext" n="550"><hi rend="paranum">५५०</hi><hi rend="dot">.</hi> <hi rend="bold">यो कारेति यो वा उ(प)ट्ठापयति, सो हेतु।</hi></p>
<p rend="bodytext">इधापि वासद्दो विकप्पनत्तो, तेन अञ्ञेपि अत्था योजेतब्बा। एवं उत्तरत्रापि – पुरिसो पुरिसं कम्मं कारेति, आसना उ(प)ट्ठापेति, पासाणं उ(प)ट्ठापयति।</p>

<p rend="bodytext"></p>
<p rend="bodytext" n="551"><hi rend="paranum">५५१</hi><hi rend="dot">.</hi> <hi rend="bold">यं कुरुते यं वा पस्सति, तं कम्मं।</hi></p>
<p rend="bodytext">करियते तं किरियाय पापुणीयतेति कम्मं। किरियापत्तिलक्खणं कम्मकारकं। तं तिविधं निब्बत्तनीयादिवसेन, सत्तविधं अपि केचि इच्छन्ति इच्छितादिवसेन। तत्थ रथं करोति, सुखं जनयति, पुत्तं विजायति, अलद्धं पत्थेतीति इदं निब्बत्तनीयं नाम; कट्ठं अङ्गारं करोति, सुवण्णं केयूरं कटकं वा करोति, वीहयो लुनाति इदं विकरणीयं नाम – तं दुविधं – परिच्चत्तकारणं अपरिच्चत्तकारणन्ति, तत्थ परिच्चत्तकारणं नाम, यं कारणस्स विनासेनसम्भूतं, अपरिच्चत्तकारणं नाम, यत्थ कारणभूते वत्थुम्हि विज्जमाने येव गुणन्तरुप्पत्तिया वोहारभेदो दिस्सति – उभयं पनेतं यथादस्सितप्पयोगवसेन दट्ठब्बं – निवेसनं पविसति, आदिच्चं नमस्सति, रूपं पस्सति, धम्मं सुणाति, पण्डिते पयिरुपासति, मनसा पाटलिपुत्तं गच्छति, इदं पापनीयं नाम; तथा हि “निवेसनं पविसती”ति आदिसु निवेसनादीनं किरियाय न कोचि विसेसो करीयति अञ्ञत्र सम्पत्तिमत्ता; “भत्तं भुञ्जति” इच्चादिसु भत्तादि इच्छितकम्मं नाम, “विसं गिलति” ईच्चादिसु विसं अनिच्छितकम्मं नाम, “गामं गच्छन्तो रुक्खमूलं उपसङ्कमति” इच्चादिसु रुक्खमूलादि नेविच्छितनानिच्छितकम्मं नाम; अजं गामं नयति, यञ्ञदत्तं कम्बलं याचति ब्राह्मणो, समिद्धं धनं भिक्खति, राजानं एतदब्रवि इच्चादिसु अजादयो कथितकम्मं नाम, गामादयो अकथितकम्मं नाम, तथा हि अजं गामं नयतीति एत्थ अजो कथितकम्मं द्विकम्मिकाय नयनकिरियाय पत्तुं इच्छिततरत्ता, गामो पन अप्पधानत्ता अकथितकम्मं, एस नयो इतरेसुपि - पुरिसो पुरिसं कम्मं कारेति इच्चादिसु पन आणत्तपुरिसादयो कत्तुकम्मं नाम कत्ता च सो कम्मञ्चाति अत्थेन; मया इज्जते बुद्धो, यञ्ञदत्तो कम्बलं याचीयते ब्राह्मणेन, नागो मणिं याचितो ब्राह्मणेन इच्चेवमादिसु बुद्धादयो अभिहितकम्मं नाम आख्यातेन पच्चयेन वा कथिकत्ता; छत्तं करोति, घटं करोति इच्चादिसु छत्तादयो अनभिहितकम्मं नाम आख्यातेन अकथितत्ता।</p>

<p rend="bodytext"></p>
<p rend="bodytext" n="552"><hi rend="paranum">५५२</hi><hi rend="dot">.</hi> <hi rend="bold">येन कुरुते, येन वा पस्सति, तम्पि करणं।</hi></p>
<p rend="bodytext">करियति किरियं जनेति अनेन कत्तुनो उपकरणभूतेन वत्थुनाति करणं। एत्थ च सतिपि सब्बकारकानं किरियासाधकत्ते येन कुरुतेति आदि विसेसेत्वा-वचनं कत्तूपकरणभूतेसु साधनेसु साधकतमस्सेव गहणत्थं। किरियासम्भारलक्खणं करणकारकं। तं दुविधं अज्झत्तिक-बाहिरवसेन – चक्खुना रूपं पस्सति, सोतेन सद्दं सुणाति ... मनसा धम्मं विजानाति, हत्थेन कम्मं करोति, फरसुना रुक्खं छिन्दति।</p>

<p rend="bodytext"></p>
<p rend="bodytext" n="553"><hi rend="paranum">५५३</hi><hi rend="dot">.</hi> <hi rend="bold">यस्स दातुकामो यस्स वा रुच्चति, तं सम्पदानं।</hi></p>
<p rend="bodytext">यस्स वा दातुकामो, यस्स वा रुच्चति, यस्स वा खमति, यस्स वा धारयते, तं कारकं सम्पदानसञ्ञं होति – समणस्स दानं दातुकामो, समणस्स चीवरं ददाति, तस्स पुरिसस्स भत्तं रुच्चति, गमनं मय्हं रुच्चति, मा आयस्मन्तानं सङ्घभेदो रुच्चित्थ, देवदत्तस्स सुवण्णच्छत्तं धारयते यञ्ञदत्तो। सम्मा पकारेन अस्स ददातीति सम्पदानं, पटिग्गाहको। पटिग्गहणलक्खणं सम्पदानकारकं। तं पनेतं सम्पदानं तिविधं होति अनिराकरण-अज्झेसनानुमतिवसेन; तथा हि किञ्चि दीयमानस्स अनिराकरणेन सम्पदानसञ्ञं लभति यथा – बुद्धस्स पुप्फं ददाति, रुक्खस्स जलं ददातीति, किञ्चि अज्झेसनेन – याचकानं भोजनं ददातीति, किञ्चि अनुमतिया – नारायनस्स बलिं ददाति, भिक्खुस्स भत्तं ददातीति। एत्थ च साासने युत्तितो रोचनत्थे सम्पदानवचनञ्च उपयोगवचनञ्च दिस्सति – समणस्स रोचते सच्चं, तस्स ते सग्गकामस्स एकत्तं उपरोचितं; किस्स अस्स एकधम्मस्स वधं रोचेसि गोतम; पुरिसस्स वधं न रोचेय्यं; किं नु जातिं न रोचेसी”ति आदिसु, रुच्चनत्थे पन सम्पदानवचनं एव दिस्सति – न मे रुच्चति भद्दन्ते उलूकस्साभिसेचनन्ति आदिसु; तस्मा अयं नीति साधुकं मनसिकातब्बा।</p>

<p rend="bodytext"></p>
<p rend="bodytext" n="554"><hi rend="paranum">५५४</hi><hi rend="dot">.</hi> <hi rend="bold">सिलाघ-हनु-ठा-सप-धार-पिह-कुध-दुह-इस्सोस्सुय्य-राधिक्ख-पच्चासुण अनुपतिगिणपुब्बकत्त-आरोचनत्थ-तदत्थ-तुमत्थ-लमत्थ-मञ्ञानादर-अप्पाणिनि नयन-गत्यत्थकम्मनि आसिंसत्थ-सम्मुति-ततियत्थादिसु च।</hi></p>
<p rend="bodytext">सिलाघ हनु ठा सप धार पिह कुध दुह इस्स इच्चेतेसं धातूनं पयोगे च उस्सुय्यत्थानञ्च पयोगे, राध-इक्खपयोगे च, पच्चासुण- अनुपतिगिणानं पुब्बकत्तरि च, आरोचनत्थयोगे तदत्थे तुमत्थे अलमत्थप्पयोगे च, मञ्ञतिप्पयोगे अनादरे अप्पाणिनि च, नयन-गत्यत्थानं कम्मनि च, आसिंसत्थप्पयोगे च, सम्मुतिप्पयोगे च ततियत्थादीसु च - तं कारकं सम्पदानसञ्ञं होति। एत्थ आदिसद्देन पञ्चमी-छट्ठी-सत्तमीनं अत्थो च, सारत्थो च, बहुविधो अक्खरप्पयोगो च गहितो; एतेसुपि चतुत्थी विभत्ति भवति।</p>
<p rend="bodytext">सिलाघपयोगे ताव बुद्धस्स सिलाघते, सकं उपज्झायस्स सिलाघते इच्चेवमादि; एत्थ च सिलाघतेति कत्थति, थोमेतीति अत्थो। हनुपयोगे हनुते मय्हमेव, हनुते तुय्हमेव इच्चेवमादि, एत्थ च हनुतेति अपनयति, अपलपति अल्लापसल्लापं न करोतीति अत्थो। ठापयोगे उपतिट्ठेय्य सक्यपुत्तानं वड्ढकी इच्चेवमादि; एत्थ च उपट्ठानं नाम उपगमनं सद्दत्थवसेन, सङ्केतत्थवसेन पन उपट्ठहनन्ति अत्थो, तथा हि गरुं “अन्नेन पानेन उपट्ठितोस्मी”ति, “उपगन्त्वा ठितो अस्मी”ति अत्थं वदन्ति सद्दत्थवसेन सङ्केतत्थवसेन पन “मातापितुउपट्ठान”न्ति आदीसु विय उपट्ठहनं अधिप्पेतं। सपपयोगे सपथम्पि ते सम्म अहं करोमि, मय्हं सपते, तुय्हं सपतेति; एत्थ च सपतेति सपथं करोतीति अत्थो, सपथञ्च नाम परेसं तोसापनत्थं सच्चकरणं “अलङ्कता सुवसना, मालिनी चन्दनुस्सदा; एकिका सयने सेतु, या ते अम्बे अवाहरी”ति आदीसु विय, पुरिसो अत्तनो वेरिं सपती ति आदीसु पन परेसं तोसापनत्थं सच्चकरणं न होति, तस्मा तादिसेसु ठानेसु सम्पदानसञ्ञा न होतीति दट्ठब्बं। धारयतिप्पयोगे इध गहपति कुलपुत्तो न कस्सचि किञ्चि धारेति अप्पं वा बहुं वा, सुवण्णं धारयते, तस्स रञ्ञो मयं नागं धारयाम; तत्थ धारयतेति इणवसेन गण्हाति, इणं कत्वा गण्हातीति अत्थो, एत्थ धनिको येव सम्पदानं। पिहप्पयोगे देवापि तेसं पिहयन्ति, सम्बुद्धानं सतीमतं, बुद्धस्स अञ्ञतित्थिया पिहयन्ति, देवा दस्सनकामा ते इच्चेवमादि - इतो इच्छामि भदन्तस्साति इदं पन सर-इच्छायोगे कम्मनि छट्ठियन्तं पदन्ति दट्ठब्बं। कुध-दुह-इस्स-उस्सुय्यत्थानं पयोगे कुज्झति देवदत्तस्स, तस्स कुज्झ महावीर; यदि हन्तस्स कुप्पेय्यं, दुहयति दिसानं मेघो, यो मित्तानं न दुब्भति, केचि पन “न दुहती”ति पठन्ति, तित्थिया इस्सयन्ति समणानं, देवा न इस्सन्ति पुरिसपरक्कमस्स, अञ्ञतित्थिया समणानं उस्सुय्यन्ति लाभगेधेन, दुज्जना गुणवन्तानं उस्सुय्यन्ति गुणसमिद्दिया, का उस्सुया विजानतं – दुतिया च – ब्राह्मणो वस्सकारब्राह्मणं उस्सुयति। राध इक्ख इच्चेतेसं धातूनं पयोगे यस्स विपुच्छनं कम्मविख्यापनत्थं, तं कारकं सम्पदानसञ्ञं होति, तत्थ च दुतिया – आराधोहं रञ्ञो, आराधोहं राजानं, क्याहं अय्यानं अपरज्झामि, क्याहं अय्ये अपरज्झामि, आयस्मतो उपालिस्स उपसम्पदापेक्खो उपतिस्सो, आयस्मन्तं उपालिं वा, चक्खुं जनस्स दस्सनाय तं विय मञ्ञे।</p>
<p rend="bodytext">सुणोतिस्स धातुस्स पच्चायोगे यो एतस्स कम्मुनो कत्ता, सो सम्पदानसञ्ञो होति, तं यथा – भगवा भिक्खू आमन्तेसि – भिक्खवोति, भदन्तेति ते भिक्खू भगवतो पच्चस्सोसुं। एत्थ च भगवा आमन्तनकिरियावसेन कम्मभूतानं भिक्खूनं कत्ता हुत्वा पच्छासवनकिरियावसेन सम्पदानं होति - एवं अक्खरचिन्तकानं मतवसेन अत्थो वेदितब्बो, आगमिका पन भगवतो वचनं पच्चस्सोसुन्ति छट्ठीपयोगं इच्छन्ति। सुणोतिस्स धातुस्स पयोगे द्वीसु कम्मेसु यं कम्मं पुब्बं कथितकम्मत्ता, तस्स कम्मुनो पुब्बस्स यो कत्ता, सो सम्पदानसञ्ञो होति, तं यथा – भिक्खु जनं धम्मं सावेति, तस्स भिक्खुनो जनो अनुगिणाति, तस्स भिक्खुनो जनो पतिगिणाति, साधुकारदानादिना तं उस्साहयतीति अत्थो; एत्थ च जनन्ति अकथितकम्मं, धम्मन्ति कथितकम्मं, भिक्खु पन सवनकिरियावसेन कम्मभूतस्स कत्ता हुत्वा अनुगायनपटिगायनकिरियावसेन सम्पदानं होतीति दट्ठब्बं। आरोचनत्थे – आरोचेमि खो ते महाराज पटिवेदेमि खो ते महाराज - आमन्तनत्थे दुतिया येव, न चतुत्थी – हन्द दानि भिक्खवे आमन्तयामि वो; आमन्तयस्सु वो पुत्ते इच्चेवमादि। तदत्थे – ऊनस्स पारिपूरिया, बुद्धस्स अत्थाय जीवितं परिच्चजामि, अत्थाय वत मे भद्दा सुणिसा घरमागता। तुमत्थे – लोकानुकम्पाय, लोकं अनुकम्पितुन्ति अत्थो, भिक्खूनं फासुविहाराय, फासु विहरितुन्ति अत्थो। अलमत्थपयोगे च सम्पदानसञ्ञा; एत्थ च अलंसद्दस्स अत्थो अरह-पटिक्खेपा, तत्थ अरहत्थे – अलं मे बुद्धो, अलं मे रज्जं, अलं भिक्खु पत्तस्स, अलं मल्लो मल्लस्स, अरहति मल्लो मल्लस्स, पटिक्खेपे – अलं ते इध वासेन, अलं मे हिरञ्ञसुवण्णेन, किं ते जटाहि दुम्मेध। मञ्ञतिप्पयोगे अनादरे अप्पाणिनि – कट्ठस्स तुवं मञ्ञे, कलिङ्गरस्स तुवं मञ्ञे; अनादरेति किमत्थं – सुवण्णं तं मञ्ञे, अप्पाणिनीति किमत्थं – गद्रभं तुवं मञ्ञे। नयन-गत्यत्थकम्मनि – यो मं गहेत्वान दकाय नेति, गामस्स पादेन गतो, अप्पो सग्गाय गच्छति, सग्गस्स गमनेन वा, मूलाय पटिकस्सेय्य - कस्स गतियन्ति धातु, पटिकस्सेय्याति आकड्ढेय्य, भिक्खुं आपत्तिमूलं आनेय्याति अत्थो – दुतिया च – दकं नेति, गामं पादेन गतो, अप्पो सग्गं गच्छति, मूलं पटिकस्सेय्य। आसिंसत्थे च – आयस्मतो दीघायु होतु, भद्दं भवतो होतु, कुसलं भवतो होतु, स्वागतं भवतो होतु इच्चेवमादि। सम्मुतिप्पयोगे – साधुसम्मुति मे तस्स भगवतो दस्सनाय। ततियत्थे – असक्कता चस्म धनञ्जयाय, मयं धनञ्जयेन रञ्ञा असक्कता भवामाति अत्थो। आदिसद्देन पञ्चमियत्थे च – भिय्योसो मत्ताय, अयं हि “भिय्योसो मत्ताया”ति पयोगो पञ्चमीपयोगो। यो च सीतञ्च उण्हञ्च, तिणा भिय्यो न मञ्ञतीति पयोगो विय; तत्थ भिय्योसोति इदं भिय्योसद्देन अतिरेकत्थवाचकेन निपातेन समानत्थं निपातपदं “अहं भिक्खवे यावदे आकङ्खामि विविच्चेव कामेहि विविच्च अकुसलेहि धम्मेही”ति एत्थ यावदेवसद्देन समानत्थं यावदेति निपातपदं विय; न चेत्थ वत्तब्बं “भिय्योसोति निपातपदं नाम अत्थीति आचरियेहि निद्दिट्ठं न दिट्ठपुब्ब”न्ति, आचरियेहि ‘निपाता नामा’ति अनिद्दिट्ठानम्पि बहूनं निपातानं सासने दिस्सनतो, “मंकते सक्क कस्सची”ति एत्थ हि मन्ति अम्हत्थे उपयोगवचनं सब्बनामिकपदं, कतेति निपातपदं, तस्मा संसयं अकत्वा भिय्योसो मत्तायाति एत्थ मत्ततो भिय्योति अत्थो गहेतब्बो “तिणा भिय्यो”ति एत्थ तिणतो भिय्योति अत्थो विय, इमं अत्थं येव सन्धाय पोराणा “भिय्योसो मत्तायाति अतिरेकप्पमाणेना”ति ततियाविभत्तिवसेन अत्थं कथयिंसु - पञ्चमीविभत्ति हि कत्थचि ततियाय समानत्था। “मत्तासुखपरिच्चागा”ति एत्थ विय, अप्पमत्तिकस्स सुखस्स परिच्चागेनाति हि अत्थो। केचि पनेत्थ वदेय्युं – “मत्तासुखपरिच्चागा”ति आदीसु यस्मा मत्तासद्दो इत्थिलिङ्गो, तस्मा “भिय्योसो मत्ताया”ति एत्थापि ‘मत्ताया’ति इदं इत्थिलिङ्गततियेकवचनन्तं, तेनेव हि अतिरेकप्पमाणेनाति विवरणं कत”न्ति, तं न, किञ्चापि “मत्ता सुखपरिच्चागा”ति आदीसु मत्तासद्दो इत्थिलिङ्गो, तथापि “मत्त”न्ति नपुंसकलिङ्गम्पि बहूसु ठानेसु दिस्सति, तस्मा नपुंसकलिङ्गतो मत्तसद्दतो चतुत्थेकवचनस्स आयादेसे कते “मत्ताया”ति रूपं भवति, तञ्च “भिय्योसो”ति निपातपदयोगतो पञ्चमियत्थे चतुत्थीति विञ्ञायति। केचि पन भिय्योसो मत्तायाति एत्थ सो पुग्गलो मत्ताय मदनताय भिय्योति अत्थं वदन्ति, तं सासने पहारदानसदिसं अतिविय न युज्जति। छट्ठीयत्थे च महतो गणाय भत्ता मे। सत्तमियत्थे च – तुय्हञ्चस्स आविकरोमि, तस्स मे सक्को पातुरहोसि। सारत्थे च वत्तब्बे चतुत्थी विभत्ति भवति, सारत्थो नाम उत्तमत्थो, चिन्तापनत्थो वा – देसेतु भन्ते भगवा धम्मं भिक्खूनं, तेसं फासु एतस्स पहिणेय्य, यथा नो भगवा ब्याकरेय्य, तथा तेसं ब्याकरिस्सामि, कप्पति समणानं आयोगो, अम्हाकं मणिना अत्थो, बहूपकारा भन्ते महापजापती गोतमी भगवतो, बहूपकारा भिक्खवे मातापितरो पुत्तानं इच्चेवमादि। तथा आदिसद्देन बहूसु अक्खरप्पयोगेसु चतुत्थिया पवत्ति वेदितब्बा, तं यथा – उपमं ते करिस्सामि, धम्मं वो ... देसेस्सामि, को अत्थो सुपनेन ते, किं अत्थो मे बुद्धेन, कठिनस्स दुस्सं, आगन्तुकस्स भत्तं इच्चेवमादि। ततियत्थादीसु चाति चसद्दग्गहणं अवुत्तत्थसमुच्चयत्थञ्चेव सम्पदानग्गहणत्थञ्च, कच्चायने पन “सत्तम्यत्थेसु चा”ति चसद्दग्गहणं विकप्पनत्थवाग्गहणानुकड्ढनत्थं एव।</p>

<p rend="bodytext"></p>
<p rend="bodytext">एत्थ पन ठत्वा किञ्चि वदाम – सद्दसत्थविदूनं मतवसेन हि रजकस्स वत्थं ददाति, यञ्ञदत्तो देवदत्तस्स इणं ददातीति आदीसु सम्पदानसञ्ञाय न भवितब्बं, सद्दसत्थेसु हि “यस्स सम्मा पूजाबुद्धिया अनुग्गहबुद्धिया वा दीयते, तं सम्पदान”न्ति वुत्तं, रजकस्स वत्थदानञ्चेव देवदत्तस्स इणदानञ्च पूजावसेन वा अनुग्गहवसेन वा न होति, अच्चन्तवचनञ्च न होति, तस्मा “सम्मा पकारेन अस्स ददातीति सम्पदान”न्ति अत्थेन विरोधनतो सम्पदानसञ्ञा न होतीति तेसं लद्धि, तेनेव रजकाय, देवदत्तायाति च चतुत्थी विभत्ति तेहि न विहिता, छट्ठी येव विहिता – रजकास्साति आदिनाति। एत्थ अस्माकं विनिच्छयो एवं वेदितब्बो – यदि रजकसद्दो वत्थसद्देन सम्बन्धनीयो सिया, रजकस्स वत्थं अञ्ञस्स कस्सचि ददातीति अत्थो सिया, रजको च सामी सिया; यदि पन धोवापनत्थाय वत्थं रजकस्स ददातीति दानेन रजको सम्बन्धनीयो सिया, सो रजको कथं सम्पदानं नाम न सिया, दानकिरियाय पटिग्गाहकभावे ठितत्ता, तथा हि “यस्स दातुकामो”ति च अचित्तिकत्वा असक्कत्वा भिक्खुस्स भत्तं अदासीति च आदीसुपि दातुकामतामत्तेन वा असक्कच्चदानमत्तेन वा यो दानं गण्हिस्सति, यो च दानं गण्हाति, ते सब्बे सम्पदाना होन्ति येव सासनयुत्तिवसेन; अपि च सासने अत्थाय हितायाति तदत्थप्पयोगं ठपेत्वा दकाय नेति, सग्गाय गच्छति, असक्कता चस्म धनञ्जयाय, भिय्योसो मत्ताय, गणाय भत्ताति पयोगेसु विभत्तिविपल्लासनयञ्च ठपेत्वा नमोयोग-दानयोगादीसु चतुत्थेकवचनस्स आयादेसो न लब्भति, तेन सङ्गीतित्तयारूळ्हे पावचने बुद्धाय देति, नमो बुद्धायाति आदीनि पदानि न सन्ति, बुद्धसेट्ठस्स' दासाहं, नमो करोहि नागस्साति एवरूपानि येव आयादेसरहितानि पदानि दिस्सन्ति। तस्मा यं अट्ठसालिनिया आगतं “एको पुरिसो किलिट्ठं वत्थं रजकस्स अदासी”ति पदं, तत्थ रजकस्साति चतुत्थिया भवितब्बं चतुत्थी-छट्ठीनं सब्बप्पकारेन स-नंविभत्तीनं सरूपतो ठितट्ठाने सदिसत्ता; तथाहि अग्गस्स दाता मेधावीति इमिस्सा पाळिया अत्थं वदन्तेहि गरूहि अग्गस्स दाताति अग्गस्स रतनत्तयस्स दाता, अथ वा अग्गस्स देय्यधम्मस्स दाताति चतुत्थी-छट्ठीनं अत्थो वुत्तो। इति सद्दसत्थयुत्तितो रजको सामी होतु छट्ठीविभत्तिवसेन वुत्तत्ता, सासनयुत्तितो पन सम्पदानं होतु चतुत्थी-छट्ठीनं अविसेसेन वुत्तत्ता - कत्थचि कत्थचि ठाने येभुय्येन पाळिनय-सद्दसत्थनयानं अञ्ञमञ्ञं अच्चन्तविरुद्धत्ता च। तथा हि सद्दसत्थे आपसद्दो बहुवचनन्तं इत्थिलिङ्गं, भगवता आहच्च भासिते पुल्लिङ्गं एकवचनन्तं, तथा सद्दसत्थे दारासद्दो बहुवचनन्तं पुल्लिङ्गं, पावचने वचनद्वययुत्तं पुल्लिङ्गं; सद्दसत्थे धातुसद्दो एकन्तपुल्लिङ्गं, पावचने एकन्तइत्थिलिङ्गं, एवमादयो अञ्ञमञ्ञं विरुद्धसद्दगतियो दिस्सन्ति। किञ्च भिय्यो – सद्दसत्थे देवदत्तायाति चतुत्थी, तदेव देवदत्तायाति पदं पाळिनयं पत्वा विभत्तिविपल्लासवसेन ततिया-पञ्चमी-छट्ठीनं अत्थे चतुत्थी सिया, न सुद्धचतुत्थी “यञ्ञदत्तो देवदत्ताय असक्कतो”ति आदिना योजेतब्बत्ता असक्कता चस्म धनञ्जयायाति आदीसु विय; किञ्च भिय्यो – गुणो अस्स अत्थीति गुणवाति एत्थ सद्दसत्थनयेन अस्साति पदं छट्ठियन्तं भवति, पाळिनये अट्ठकथानये च ओलोकीयमाने अत्थिसद्दयोगतो चतुत्थियन्तं येव भवति, कथं – उदेतयं चक्खुमा एकराजा; आसावती नाम लता जाता चित्तलतावने, तस्सा वस्ससहस्सेन एकं निब्बत्तते फलं; तं देवा पयिरुपासन्तीति इमा द्वे पाळियो अस्साति पदस्स चतुत्थियन्तत्तं साधेन्ति; तत्थ चक्खुमाति सकलचक्कवाळवासीनं अन्धकारं विधमेत्वा चक्खुपटिलाभकरणेन यं तेन तेसं द्विन्नं चक्खु, तेन चक्खुमा सुरियो; अत्रिदं निब्बचनं – चक्खु एतस्स अत्थीति चक्खुमा, चक्खूति च कस्स चक्खु – आलोकदस्सनसमत्थं महाजनस्स चक्खु, तं महाजनस्स चक्खु एतस्स सूरियस्स अत्थि तेन दिन्नत्ताति अत्थवसेन सूरियो सम्पदानं भवति, न सामी, द्विन्नं सामीनं एत्थ अनिच्छितब्बत्ता; तथा आसा एतिस्सा अत्थीति आसावती, एवंनामिका लता, आसाति च कस्स आसा – देवानं आसा, सा देवानं आसा एतिस्सा लताय अत्थि, तं पटिच्च उप्पज्जनतोति अत्थवसेन लता सम्पदानं भवति, न सामी, द्विन्नं सामीनं एत्थापि अनिच्छितब्बत्ता - एवमादिके पाळिनये अट्ठकथानये च उपपरिक्खीयमाने यथावुत्तो अत्थो येव पासंसो, किं सद्दसत्थनयो करिस्सति। अथ वा रजकस्स वत्थं ददातीति एत्थ सद्दसत्थनयेन छट्ठी होतु, रजकस्स हत्थे वत्थं ददातीति अत्थमेव मयं गण्हाम वचनसेसनयस्सपि दस्सनतो; एवञ्च सति उभिन्नं नयानं न कोचि विरोधो।</p>

<p rend="bodytext"></p>
<p rend="bodytext" n="555"><hi rend="paranum">५५५</hi><hi rend="dot">.</hi> <hi rend="bold">यतो अपेति, यतो वा आगच्छति, तदपादानं।</hi></p>
<p rend="bodytext">यतो वा अपेति, यतो वा आगच्छति, तं कारकं अपादानसञ्ञं होति; अपेच्च इतो आददातीति अपादानं, इतो वत्थुतो कायवसेन चित्तवसेन वा आगन्त्वा अञ्ञं गण्हातीति अत्थो। केचि पन अपनेत्वा इतो आददातीति अपादानन्ति वदन्ति, तेसं मते इतो अत्तानं चित्तं वा अपनेत्वाति अत्थो। अयम्पि सञ्ञा सम्पदानसञ्ञा विय अन्वत्थतो रूळ्हितो च कताति दट्ठब्बं। तं पन अपादानं दुविधं कायसंयोगपुब्बक-चित्तसंयोगपुब्बकापगमवसेन, तथा चलावधि-निच्चलावधिवसेन; अथ वा ति पन तिविधं चलावधि-निच्चलावधि-नेवचलावधिननिच्चलावधिवसेन, तथा निद्दिट्ठविसय-उप्पत्तिविसय-अनुमेय्यविसयवसेन; तं सब्बप्पभेदं उपरि एकतो पकासेस्साम। गामा अपेन्ति मुनयो, नगरा निग्गतो राजा, भूमितो निग्गतो रसो, हत्थिक्खन्धा ओतरति, गेहा निक्खमति, सावत्थितो आगच्छति। अपादानं इच्च अनेन क्वत्थो? अपादाने पञ्चमी।</p>

<p rend="bodytext"></p>
<p rend="bodytext" n="556"><hi rend="paranum">५५६</hi><hi rend="dot">.</hi> <hi rend="bold">भयादुप्पत्ति हेतु।</hi></p>
<p rend="bodytext">यं भयादीनं उप्पत्तिया हेतु होति, तञ्च कारकं अपादानसञ्ञं होति – चोरा भयं जायति, कामतो जायते भयं, तण्हाय जायति सोकोति।</p>

<p rend="bodytext"></p>
<p rend="bodytext" n="557"><hi rend="paranum">५५७</hi><hi rend="dot">.</hi> <hi rend="bold">यतो पचति विज्जोतति वा।</hi></p>
<p rend="bodytext">यतो नीहरित्वा पचति, यतो वा निग्गम्म विज्जोतति, तम्पि कारकं अपादानसञ्ञं होति – कुसूलतो पचति, वलाहका विज्जोतति चन्दो।</p>

<p rend="bodytext"></p>
<p rend="bodytext" n="558"><hi rend="paranum">५५८</hi><hi rend="dot">.</hi> <hi rend="bold">परादिपुब्बजिधातादिप्पयोगे।</hi></p>
<p rend="bodytext">यथारहं परा इच्चादि उपसग्गपुब्बानं जिधातादीनं पयोगे च तं कारकं अपादानसञ्ञं होति; तथा हि जि इच्चेतस्स धातुस्स परापुब्बस्स पयोगे यो असहो, सो अपादानसञ्ञो होति, तं यथा – बुद्धस्मा पराजेन्ति अञ्ञतित्थिया; भू इच्चेतस्स धातुस्स पपुब्बस्स पयोगे यतो अच्छिन्नपभवो, सो अपादानसञ्ञो होति, तं यथा – हिमवता पभवन्ति पञ्च महानदियो, अनोतत्तम्हा महासरा पभवन्ति, अचिरवतिया पभवन्ति कुन्नदियो।</p>

<p rend="bodytext"></p>
<p rend="bodytext" n="559"><hi rend="paranum">५५९</hi><hi rend="dot">.</hi> <hi rend="bold">अञ्ञादिनामपयोगे।</hi></p>
<p rend="bodytext">अञ्ञसद्दादीनं नामानं पयोगे च तं कारकं अपादानसञ्ञं होति – ततो कम्मतो अञ्ञं कम्मं, ततो अपरं।</p>

<p rend="bodytext"></p>
<p rend="bodytext" n="560"><hi rend="paranum">५६०</hi><hi rend="dot">.</hi> <hi rend="bold">वज्जनत्थ अप परियोगे।</hi></p>
<p rend="bodytext">वज्जनत्थेहि अप परि इच्चेतेहि योगे च तं कारकं अपादानसञ्ञं होति – अप सालाय आयन्ति वाणिजा, उपरि पब्बता देवो वस्सति। एत्थ च सुद्धनामानं उपसग्गेहि योगो उपसग्गयोगो नामाति गहेतब्बो, न गुणनामानं उपसग्गेहि योगो; तथा हि उभतो सुजातो पुत्तोति आदिसु उपसग्गे विज्जमानेपि उपसग्गयोगो नाम न भवति।</p>

<p rend="bodytext"></p>
<p rend="bodytext" n="561"><hi rend="paranum">५६१</hi><hi rend="dot">.</hi> <hi rend="bold">उद्धं-समन्तत्थ-उ-परियोगे।</hi></p>
<p rend="bodytext">उ इच्च उपसग्गेन परि इच्च उपसग्गेन चाति द्वीहि उपसग्गेहि यथाक्कमं उद्धं समन्ततोति अत्थवन्तेहि योगे च तं कारकं अपादानसञ्ञं होति – उ-परि पब्बता देवो वस्सति, पब्बतस्स उद्धं समन्ततो देवो वस्सतीति अत्थो। अत्रायं विनिच्छयो – उ इति च परीति च उपसग्गद्वयं वुत्तं, उपरीति निपातपदम्पि अत्थि; यदि पन “उपरिपब्बता देवो”ति एत्थ “उपरी”ति निपातपदं सिया, “पब्बता”ति अवत्वा “पब्बतस्सा”ति वा “पब्बते”ति वा वत्तब्बं सिया, एवं अवचनेन विञ्ञायति – उ-परीति इदं उपसग्गद्वयवसेन वुत्तन्ति। उद्धं- समन्तत्थुपरीति किमत्थं – विविधानि फलजातानि अस्मिं उपरिपब्बतेति एत्थ उपरिसद्दो निपातत्ता उद्धन्ति अत्थमत्तं एव दीपेति, न उद्धं समन्ततोति अत्थन्ति ञापनत्थं।</p>

<p rend="bodytext"></p>
<p rend="bodytext" n="562"><hi rend="paranum">५६२</hi><hi rend="dot">.</hi> <hi rend="bold">मरियादाभिविधत्थआ-यावयोगे।</hi></p>
<p rend="bodytext">मरियादाभिविधिअत्थेन आ इच्च उपसग्गेन याव इति निपातेन च योगे तं कारकं अपादानसञ्ञं होति – आ पब्बता खेत्तं, आ नगरा खदिरवनं, आ ब्रह्मलोका सद्दो अब्भुग्गच्छति; याव जेतुत्तरनगरा मग्गं अलङ्करि; याव ब्रह्मलोका सद्दो अब्भुग्गञ्छि; याव ब्रह्मलोका एककोलाहलं जातं। एत्थ च आ पब्बताति आदयो पयोगा सद्दसत्थनयवसेन वुत्ता, याव जेतुत्तरनगराति आदयो पन पाळिनयवसेनाति वेदितब्बा।</p>

<p rend="bodytext"></p>
<p rend="bodytext" n="563"><hi rend="paranum">५६३</hi><hi rend="dot">.</hi> <hi rend="bold">पतिनिधि-पतिदानत्थपतियोगे।</hi></p>
<p rend="bodytext">पतिनिधि-पतिदानत्थेन वा पति इच्च उपसग्गेन योगे च तं कारकं अपादानसञ्ञं होति – बुद्धस्मा पति सारिपुत्तो धम्मदेसनाय आलपति तेमासं, घतं अस्स तेलस्मा पति ददाति, उप्पलं अस्स पदुमस्मा पति ददाति, कनकं अस्स हिरञ्ञस्मा पति ददाति।</p>

<p rend="bodytext"></p>
<p rend="bodytext" n="564"><hi rend="paranum">५६४</hi><hi rend="dot">.</hi> <hi rend="bold">विसुं-पुथयोगे।</hi></p>
<p rend="bodytext">विसुं पुथु इच्चेतेहि निपातेहि योगे च तं कारकं अपादानसञ्ञं होति – तेहि विसुं, ततो विसुं, अरियेहि पुथगेवायं जनो।</p>

<p rend="bodytext"></p>
<p rend="bodytext" n="565"><hi rend="paranum">५६५</hi><hi rend="dot">.</hi> <hi rend="bold">अञ्ञत्रयोगे पञ्चमी, ततिया च।</hi></p>
<p rend="bodytext">अञ्ञत्र इच्चेतेन निपातेन योगे पञ्चमी विभत्ति होति ततिया च – नाञ्ञत्र सब्बनिस्सग्गा, सोत्थिं पस्सामि पाणिनं; अञ्ञत्र बुद्धुप्पादा लोकस्स सच्चाभिसमयो नत्थि; तदन्तरं को जानेय्य अञ्ञत्र तथागतेन।</p>

<p rend="bodytext"></p>
<p rend="bodytext" n="566"><hi rend="paranum">५६६</hi><hi rend="dot">.</hi> <hi rend="bold">रिते-विनायोगे दुतिया च।</hi></p>
<p rend="bodytext">रिते विना इच्चेतेहि निपातेहि योगे पञ्चमी ततिया दुतिया च होति – रिते सद्धम्मा कुतो सुखं भवति, रिते सद्धम्मं, रिते सद्धम्मेन वा; विना सद्धम्मा नत्थञ्ञो कोचि नाथो लोके विज्जति, विना सद्धम्मं, विना सद्धम्मेन वा; विना बुद्धम्हा, विना बुद्धं, विना बुद्धेन वा।</p>

<p rend="bodytext"></p>
<p rend="bodytext" n="567"><hi rend="paranum">५६७</hi><hi rend="dot">.</hi> <hi rend="bold">पभुत्याद्यत्थे तदत्थप्पयोगे च।</hi></p>
<p rend="bodytext">पभुतिआदिअत्थे च तदत्थप्पयोगेच तं कारकं अपादानसञ्ञं होति – यतोहं भगिनि अरियाय जातिया जातो; यतो सरामि अत्तानं यतो पत्तोस्मि विञ्ञुतं; यतो पभुति; यतो पट्ठाय; ततो पट्ठाय; इतो पट्ठाय; अज्जतो पट्ठाय।</p>

<p rend="bodytext"></p>
<p rend="bodytext" n="568"><hi rend="paranum">५६८</hi><hi rend="dot">.</hi> <hi rend="bold">कारक-किरियानं मज्झट्ठा कालद्धा च।</hi></p>
<p rend="bodytext">अत्थयोजनक्कमवसेन पन द्विन्नं अपादान-कम्मकारकानं वा पुब्बापरकिरियानं वा मज्झे ठिता कालद्धा च अपादानसञ्ञा होन्ति – पक्खस्मा विज्झति मिगं, कोसा विज्झति कुञ्जरं, मासस्मा भुञ्जति भोजनं। तत्र लुद्दको इतो पक्खस्मा मिगं विज्झतीति अत्थयोजनक्कमो कारकवसेन, किरियावसेन पन लुद्दको अज्ज मिगं विज्झित्वा पक्खस्मा विज्झतीति; एस नयो इतरत्रापि।</p>

<p rend="bodytext"></p>
<p rend="bodytext" n="569"><hi rend="paranum">५६९</hi><hi rend="dot">.</hi> <hi rend="bold">रक्खणत्थानं इच्छितं अनिच्छितञ्च।</hi></p>
<p rend="bodytext">रक्खणत्थानं धातूनं पयोगे, यं इच्छितं यञ्च अनिच्छितं, तं कारकं अपादानसञ्ञं होति – काके रक्खन्ति तण्डुला, उच्छूहि गजे रक्खन्ति, मन्तिनो मन्तेन दारकेहि पिसाचे रक्खन्ति, यवा पटिसेधेन्ति गावो, नानारोगतो वा नानाउपद्दवतो वा आरक्खं गण्हन्तु, अकुसलेहि धम्मेहि मानसं निवारेति; पापा चित्तं निवारये।</p>

<p rend="bodytext"></p>
<p rend="bodytext" n="570"><hi rend="paranum">५७०</hi><hi rend="dot">.</hi> <hi rend="bold">यस्सादस्सनं इच्छं अन्तरधायति।</hi></p>
<p rend="bodytext">यस्स अदस्सनं इच्छन्तो कोचि अन्तरधायति, तत्थ तत्थ पटिच्छन्नट्ठाने भयेन निलीयति, तं कारकं अपादानसञ्ञं होति – उपज्झाया अन्तरधायति सिस्सो, मातरा च पितरा च अन्तरधायति पुत्तो। इदं लक्खणं भयेन अन्तरधानं सन्धाय वुत्तं, इद्धिया अदस्सनगमनसङ्खाते अन्तरधाने पन सत्तमी विभत्ति होति, तस्स च लक्खणं उपरि भविस्सति।</p>

<p rend="bodytext"></p>
<p rend="bodytext" n="571"><hi rend="paranum">५७१</hi><hi rend="dot">.</hi> <hi rend="bold">दूर-अन्तिक-अद्धकालनिम्मान-त्वालोप-दिसायोग-विभत्त-अर(ति)प्पयोग-सुद्ध-पमोचन-हेतु-विवित्त-पमाण-पुब्बादियोग-बन्धन-गुणवचन-पञ्ह-कथन-थोक-किच्छ- कतिपयाकत्तुसु च।</hi></p>
<p rend="bodytext">दूरत्थे अन्तिकत्थे अद्धनिम्माने कालनिम्माने त्वालोपे दिसायोगे विभत्ते आर(ति)प्पयोगे सुद्धत्थे पमोचने हेतुत्थे विवित्तत्थे पमाणे पुब्बादियोगे बन्धने गुणवचने पञ्हे कथने थोके किच्छे कतिपये अकत्तरि च इच्चेतेसु अत्थेसु पयोगेसु च तं कारकं अपादानसञ्ञं होति।</p>

<p rend="bodytext"></p>
<p rend="bodytext">दूरत्थप्पयोगे ताव – कीवदूरो इतो नळकारगामो, ततो हवे दूरतरं वदन्ति; गामतो नातिदूरे, आरका ते मोघपुरिसा इमस्मा धम्मविनया आरका तेहि भगवा। दूरत्थे – दूरतो वा गम्म, दूरतोव नमस्सन्ति, अद्दस भगवन्तं दूरतोव आगच्छन्तं - दूरत्थप्पयोगे दुतिया च ततिया च – दूरं गामं आगतो, दूरेन गामेन आगतो, दूरतो गामा आगतोति अत्थो, दूरं गामेन वा; आरकासद्दयोगे दुतिया च ततिया च छट्ठी च – आरका इमं धम्मविनयं, अनेन धम्मविनयेन, आरका मन्दबुद्धीनं इच्चेवमादि।</p>

<p rend="bodytext"></p>
<p rend="bodytext">अन्तिकत्तप्पयोगे – अन्तिकं गामा, आसन्नं गामा, समीपं गामा - गामस्स समीपन्ति अत्थो; यथासम्भवं दुतिया च ततिया च छट्ठी च – अन्तिकं गामं, अन्तिकं गामेन, आसन्नं गामं, आसन्नं गामेन, समीपं सद्धम्मं, समीपं सद्धम्मेन, निब्बानस्सेव सन्तिके; “आरका च विजानकं” एत्थ पन आरकासद्दो समीपवाचको दट्ठब्बो, भगवा हि विजानतं सन्तिकेति अत्थो।</p>

<p rend="bodytext"></p>
<p rend="bodytext">अद्ध-कालनिम्माने – इतो मधुराय चतूसु योजनेसु सङ्कस्सं, राजगहतो पञ्चचत्तालीसयोजनमत्थके सावत्थि, इतो खो भिक्खवे एकनवुतिकप्पे, इतो तिण्णं मासानं अच्चयेन परिनिब्बायिस्सामि इच्चेवमादि।</p>

<p rend="bodytext"></p>
<p rend="bodytext">त्वालोपे कम्माधिकरणेसु – पासादा सङ्कमेय्य, हत्थिक्खन्धा सङ्कमेय्य, आसना वुट्ठहेय्य इच्चेवमादि; एत्थ च त्वालोपो नाम अत्थसम्भवेपि सति त्वापच्चयन्तस्स सद्दस्स अविज्जमानता, तथा हि पासादा सङ्कमेय्याति एत्थ पासादं अभिरूहित्वा तम्हा पासादा अञ्ञं पासादं सङ्कमेय्याति अत्थो, एस नयो हत्थिक्खन्धा सङ्कमेय्याति एत्थापि, आसना वुट्ठहेय्याति अत्थो - एवं कम्माधिकरणेसु पञ्चमी विभत्ति भवति, कम्माधिकरणभूतानि येव वत्थूनि त्वालोपविसये अपादानं नाम होन्तीति अत्थो।</p>

<p rend="bodytext"></p>
<p rend="bodytext">दिसायोगे च पञ्चमी भवति, तत्थ दिसा च दिसायोगो च दिसायोगो, सरूपेकसेसनयेन, तस्मिं दिसायोगे; एत्थ च दिसावचनेन दिसत्थो गहितो, दिसायोगवचनेन दिसत्थवाचीहि योगो। तत्थ दिसत्थवाचीहि योगे ताव - इतो सा पुरिमा दिसा ... इतो सा दक्खिणा दिसा ... इतो सा पच्छिमा दिसा ... इतो सा उत्तरा दिसा; अवीचितो उपरि भवग्गं अन्तरे, उद्धं पादतला अधो केसमत्थका; यतो खेमं ततो भयं; यतो अस्सोसुं भगवन्तं। दिसत्थे – पुरत्थिमतो दक्खिणतोति आदि, एत्थ पन सत्तमियत्थे तोपच्चयो भविस्सति।</p>

<p rend="bodytext"></p>
<p rend="bodytext">विभत्ते पञ्चमी भवति छट्ठी च, एत्थ विभत्तं नाम सयं विभत्तस्सेव तदञ्ञतो गुणेन विभजनं – यतो पणीततरो वा विसिट्ठतरो वा नत्थि, माधुरा पाटलिपुत्तकेहि अभिरूपतरा, अत्थदन्तो ततो वरं, छन्नवुतीनं पासण्डानं धम्मानं पवरं यदिदं सुगतविनयो इच्चेवमादि।</p>

<p rend="bodytext"></p>
<p rend="bodytext">आरतिप्पयोगे – गामधम्मा वसलधम्मा असद्धम्मा आरति विरति पटिविरति, पाणातिपाता वेरमणी इच्चेवमादि।</p>

<p rend="bodytext"></p>
<p rend="bodytext">सुद्धत्थप्पयोगे – लोभनीयेहि धम्मेहि सुद्धो असंसट्ठो इच्चेवमादि।</p>

<p rend="bodytext"></p>
<p rend="bodytext">पमोचनत्थप्पयोगे – परिमुत्तो दुक्खस्माति वदामि, मुत्तोस्मि मारबन्धना, न ते मुच्चन्ति मच्चुनो, मोक्खन्ति मारबन्धना इच्चेवमादि।</p>

<p rend="bodytext"></p>
<p rend="bodytext">हेतुअत्थे – कस्मा हेतुना, कस्मा नु तुम्हं दहरा न मीयरे, कस्मा इधेव मरणं भविस्सति, यस्मा अनियता केचि, यस्मातिह भिक्खवे ... तस्मातिह भिक्खवे; यंकारणा, तंकारणा, किंकारणा अम्म तुवं पमज्जसि - अञ्ञेहि पन लक्खणेहि हेतुत्थे पठमा च ततिया च छट्ठी च भवति, ता च खो किरियाभिसम्बन्धे दट्ठब्बा, न पन “को नु खो भन्ते हेतु, को पच्चयो महतो भूमिचालस्स पातुभावाया”ति आदीसु किरियाभिसम्बन्धरहितेसु पयोगेसु - न अत्तहेतु अलिकं भणन्ति, किं नु जातिं न रोचेसि, यञ्च पुत्ते न पस्सामि, तं तं गोतम पुच्छामि, केन कारणेन वदेसि, येन कारणेन, तेन कारणेन, अथ त्वं केन वण्णेन, केन वा पन हेतुना अनुप्पत्तो ब्रहारञ्ञं – “सद्धाय तरति ओघं” एत्थ च सद्धायाति अयं सद्दो हेतुअत्थोति गरूहि</p>

<p rend="bodytext"></p>
<p rend="bodytext">वुत्तं - केन कस्सप बालस्स दस्सनं नाभिकङ्खसि, येन मिधेकच्चे सत्ता, तेन निमित्तेन, तेन वुत्तं, तं किस्स हेतु, किस्स तुम्हे किलमथ।</p>

<p rend="bodytext"></p>
<p rend="bodytext">विवेचनप्पयोगे – विवित्तो पापका धम्मा, विविच्चेव कामेहि विविच्च अकुसलेहि धम्मेहि इच्चेवमादि।</p>

<p rend="bodytext"></p>
<p rend="bodytext">पमाणत्थे – आयामतो च वित्थारतो च योजनं, गम्भीरतो पुथुलतो च योजनं, चन्दभागाय पमाणं, परिक्खेपतो नवसभयोजनपरिमाणो मज्झिमदेसो, दीघतो नव विदत्तियो सुगतविदत्थिया पमाणिका कारेतब्बा; ततिया च – योजनं आयामेन, योजनं वित्थारेन, योजनं उब्बेधेन सासपरासि।</p>

<p rend="bodytext"></p>
<p rend="bodytext">पुब्बादियोगे – पठमत्तवाचकेन पुब्बसद्देन योगो पुब्बयोगो, एत्थ पुब्बादिग्गहणं अदिसत्थवुत्तीनं पुब्बादीनं गहणत्थं, तथा हि विसुं दिसायोगो गहितो; पुब्बेव मे भिक्खवे सम्बोधा, इतो पुब्बे नाहोसि, ततो परं पच्चन्तिमा जनपदा, ततो अपरेन समयेन, ततो उत्तरि इच्चेवमादि।</p>

<p rend="bodytext"></p>
<p rend="bodytext">बन्धनत्थप्पयोगे बन्धनहेतुम्हि इणे – सतस्मा बद्धो नरो रञ्ञा - ततिया च – सतेन बद्धो नरो रञ्ञा इच्चेवमादि।</p>

<p rend="bodytext"></p>
<p rend="bodytext">गुणवचने – पञ्ञाय विमुत्तिमनो, इस्सरियाय जनं रक्खति राजा, सीलतो नं पसंसन्ति।</p>

<p rend="bodytext"></p>
<p rend="bodytext">पञ्ह-कथनेसु – कुतोसि त्वं, कुतो भवं पाटलिपुत्ततो; एत्थ च कथनं नाम विस्सज्जनं, यं पन कच्चायप्पकरणे “पञ्हे त्वालोपे कम्माधिकरणेसू”ति आरभित्वा अभिधम्मं सुत्वा अभिधम्मा पुच्छन्ति, अभिधम्मं अभिधम्मेन वा, विनयं सुत्वा विनया पुच्छन्ति, विनयं विनयेन वा, एवं सुत्ता, गेय्या, वेय्याकरणा, गाथाय, उदाना, इतिवुत्तका, जातका, अब्भुतधम्मा, वेदल्ला इच्चेवमादीति च वुत्तं, तथा “कथने त्वालोपे कम्माधिकरणेसू”ति आरभित्वा अभिधम्मं सुत्वा अभिधम्मा कथयन्ति, अभिधम्मं अभिधम्मेन वा, विनयं सुत्वा विनया कथयन्ति, विनयं विनयेन वा, एवं सुत्ता, गेय्या, वेय्याकरणा, गाथाय इच्चेवमादीति च वुत्तं, तं त्वालोपे येव वत्तब्बं। “पञ्हे”ति च “कथने”ति च त्वालोपरहितप्पयोगवसेन विसुं वत्तब्बं, इध पन विसुं वुत्तं।</p>

<p rend="bodytext"></p>
<p rend="bodytext">थोकत्थादीसु अप्पत्थवचने पञ्चमी ततिया च, यदा हि धम्ममत्तं अधिप्पेतं न दब्बं, तदा थोकादीनं असत्ववचनता, यदा पन थोकेन विसेन मतोति आदिना दब्बं अधिप्पेतं, तदा तेसं सत्ववचनता – थोका मुच्चति, अप्पमत्तका मुच्चति, किच्छा लद्धो पियो पुत्तो, कतिपया मुत्तो, थोकेन, अप्पमत्तकेन, किच्छेन, कतिपयेन इच्चेवमादि।</p>

<p rend="bodytext"></p>
<p rend="bodytext">अकत्तरि अकारके ञापके हेतुम्हि – कतत्ता उपचितत्ता उस्सन्नत्ता विपुलत्ता उप्पन्नं होति चक्खुविञ्ञाणं इच्चेवमादि - आदिसद्देन ये अम्हेहि अनुपदिट्ठा अपादानप्पयोगा, ते पयोगविचक्खणेहि योजेतब्बा।</p>

<p rend="bodytext"></p>
<p rend="bodytext">इदानि तेसं अपादानानं कायसंयोगपुब्बकादिवसेन पभेदं कथयाम – गामा अपेन्ति मुनयोति आदीसु हि कायसंयोगपुब्बकस्स अपगमनस्स विज्जमानत्ता गामादि अपादानं कायसंयोगपुब्बकं नाम, पाणातिपाता विरमतीतिआदीसु पन चित्तसंयोगपुब्बकस्स अपगमनस्स विज्जमानत्ता पाणातिपातादि अपादानं चित्तसंयोगपुब्बकं नाम; तथा धावता हत्थिम्हा पतितो अङ्कुसग्गहोति आदीसु हत्थिआदि अपादानं चलमरियादभूतत्ता चलावधि नाम चलञ्च तं अवधि चाति अत्थेन, पब्बता ओतरन्ति वनचराति आदीसु पब्बतादि अपादानं निच्चलमरियादभूतत्ता निच्चलावधि नाम निच्चलञ्च तं अवधि चाति अत्थेन, इमेहि द्वीहि पकारेहि विनिमुत्तं बुद्धस्मा पति सारिपुत्तो, कामतो जायते भयन्ति च आदीसु बुद्धादि अपादानं नेव चलावधि ननिच्चलावधि नाम अवधिभावेन अगहेतब्बत्ता - एवं अपादानं दुविधं तिविधञ्च भवति। पुन तं तिविधञ्च निद्दिट्ठविसयादिवसेन, तत्थ गामा अपगच्छती"ति आदि निद्दिट्ठविसयं नाम अपादानविसयस्स किरियाविसेसस्स निद्दिट्ठत्ता; कुसूलतो पचति, अभिधम्मा कथयति, वलाहका विज्जोततीति उप्पत्तविसयं नाम, वलाहका निग्गम्म विज्जोततीति आदिना उपादेय्यो एत्थ किरियाविसेसो; माधुरा पाटलिपुत्तकेहि अभिरूपतराति अनुमेय्यविसयं नाम, माधुरा पाटलिपुत्तकेहि उक्कंसीयन्ति केनचि गुणेनाति अनुमेय्यो एत्थ किरियाविसेसो, उप्पत्तविसयो विय न नियतो कोचीति अयं अस्स उप्पत्तविसयतो भेदोति।</p>

<p rend="bodytext"></p>
<p rend="bodytext" n="572"><hi rend="paranum">५७२</hi><hi rend="dot">.</hi> <hi rend="bold">यो आधारो तं ओकासं।</hi></p>
<p rend="bodytext">यो कत्तु-कम्मसमवेतानं निसज्ज-पचनादिकिरियानं आधारकट्ठेन आधारो, तं कारकं ओकाससञ्ञं होति। भुसो किरियं धारेतीति आधारो, सो एव तासं किरियानं पतिट्ठानट्ठेन ओकासत्ता “ओकासं नामा”ति वुच्चति, तथा हि कटे निसीदति देवदत्थोति एत्थ कटो देवदत्तं धारयन्तो तंसमवेतं आसनकिरियं धारेति, थालियं ओदनं पचती"ति एत्थ थाली तण्डुलं धारयन्ती तंसमवेतम्पि पचनकिरियं धारेति। यज्जेवं कत्तु-कम्मानं एव पधानवसेन किरियाधारसम्भवतो तेसं एव ओकाससञ्ञाय भवितब्बन्ति। न भवितब्बं, कस्मा – पटिलद्धविसेसनामत्ता, तस्मा परम्परायपि किरियाधारकं कटादिकं येव ओकाससञ्ञं लभतीति अवगन्तब्बं। सो’यं ओकासो चतुब्बिधो – व्यापिको ओपसिलेसिको सामीपिको वेसयिकोति। तत्थ व्यापिको नाम सकलोपि आधारभूतो अत्थो आधेय्येन पत्थटो होति, तं यथा – तिलेसु तेलं, उच्छूसु रसो, दधिम्हि सप्पीति; ओपसिलेसिको नाम पच्चेकसिद्धानं भावानं यत्थ उपसिलेसो उपगमो होति, तं यथा – कटे निसीदतीति; सामीपिको नाम यत्थ समीपे सामीपिकवोहारं कत्वा आधारभावो विकप्पीयति, तं यथा – सावत्थियं विहरति, गङ्गायं वजोति - पातञ्जलिनापि वुत्तं – “चतूहि पकारेहि अतत्थ सोति भवति, कत्थचि तंठानवसेन – मञ्चा उक्कुट्ठिं करोन्तीति, कत्थचि समीपवसेन – गङ्गायं घोसो, कुरूसु वसतीति, कत्थचि तंसहचरभावेन – यट्ठी पवेसय, कुन्ते पवेसयाति, कत्थचि तंकिरियाचरणेन – अब्रह्मदत्ते ब्रह्मदत्तोयं इति”; वेसयिको नाम यत्थ अञ्ञत्थाभाववसेन देसन्तरावच्छेदवसेन वा आधारपरिकप्पो, तं यथा – भूमीसु मनुस्सा, जलेसु मच्छा, आकासे सकुणाति। सब्बोपि चायं पधानवसेन वा परिकप्पितवसेन वा किरियाय पतिट्ठा भवतीति “ओकासो”ति वुत्तो। यं पनेत्थ वुत्तं “कत्तु-कम्मसमवेतानं किरियानं आधारो”ति, तं भिय्यो खग्गम्हि ओभासोति एत्थ कथं युज्जतीति चे, युज्जतेव; यथा हि भूमीसु मनुस्साति एतस्मिं पयोगे वसन्तीति कत्तुसमवेता वसनकिरिया अविज्जमानापि वचनसेसनयेन आहरितब्बा होति, एवमेतं भिय्यो खग्गम्हि ओभासोति एत्थापि अहोसीति कत्तुसमवेता किरिया अविज्जमानापि वचनसेसनयेन आहरितब्बाव होति, लोके हि कत्थचि कत्थचि वोहारविसये सेसं कत्वा वाचं भणति, तथा हि कोचि एकं गेहे पटियत्तं खीरं पायेतुकामो त्वं गेहं पविस, पविसित्वा खीरं पिवाति वत्तब्बे वचनसेसं कत्वा पविस खीरन्ति आह, सासनेपि दिस्सति “येसं अय्यानं सूचिया अत्थो, अहं सूचिया”ति च, “यस्स पञ्हेन अत्थो,सो मं पञ्हेन अहं वेय्याकरणेना”ति; तस्मा एत्थ संसयो न कातब्बो।</p>

<p rend="bodytext"></p>
<p rend="bodytext" n="573"><hi rend="paranum">५७३</hi><hi rend="dot">.</hi> <hi rend="bold">यत्थिद्धियन्तरधायति।</hi></p>
<p rend="bodytext">यस्मिं ठाने कोचि इद्धिया अन्तरधायति, तं ठानभूतं कारकं ओकाससञ्ञं होति – सा देवता अन्तरहिता पब्बते गन्धमादने; जेतवने अन्तरहितो भगवा; ततो सो दुम्मनो यक्खो तत्थेव अन्तरधायथ; अप्पेकच्चे मं अभिवादेत्वा अन्तरधायिंसु। आधारणलक्खणं ओकासकारकं।</p>

<p rend="bodytext"></p>
<p rend="bodytext">- इति छकारकं पकासितं होति।</p>

<p rend="bodytext"></p>

<p rend="bodytext"></p>
<p rend="bodytext">इदानि समानविसयं कारकछक्कं वुच्चते –</p>

<p rend="bodytext"></p>
<p rend="bodytext">यो यत्थ येन यं वा करोति, तानि कत्तु-ओकास-करण-कम्मानि – पुरिसो अरञ्ञे हत्थेन कम्मं करोति, सब्बत्थ कत्ता नेतब्बो। यं यस्स यत्थ वा देति, तानि कम्म-सम्पदानोकासानि – दानं भिक्खुस्स अदासि, दानं भिक्खुम्हि देति, यत्थ दिन्नं महप्फलं। यतो यत्थ जायति, तानि अपादानोकासानि – यस्मा सो जायते गिनि, चोरा भयं जायति, यत्थ सो जायति धीरो। यं यत्थ यतो वा गण्हाति, तानि कम्मोकासापादानानि – ब्राह्मणं हत्थे गण्हाति, मद्दिं हत्थे गहेत्वान, नागं गहेत्वा सोण्डाय, आचरियस्स सन्तिके सिप्पं गण्हाति – आचरियुपज्झायेहि सिक्खं गण्हाति। गरू पन सत्तमीविसये पुरिसस्स बाहासु गहेत्वा, बोधिसत्तस्स मुद्धनि चुम्बित्वाति उदाहरित्वा कम्मनि सत्तमीविभत्तुप्पत्तिं वदन्ति। तं मद्दिं हत्थे गहेत्वानाति आदिकाय पाळिया दस्सनतो पुरिसं बोधिसत्तन्ति च विभत्तिं विपरिणामेत्वा ठाने येव सत्तमीति गहेतब्बं।</p>
<p rend="bodytext">-	इति समासतो समानविसयंकारकछक्कं पकासितं होति।</p>
<p rend="bodytext" n="574"><hi rend="paranum">५७४</hi><hi rend="dot">.</hi> <hi rend="bold">न छट्ठीविहितत्थो कारकं यथामन्तनं।</hi></p>
<p rend="bodytext">यथा आमन्तनसङ्खातो अत्थो कारकसञ्ञो न होति, तथा छट्ठिया विहितो अत्थो कारकसञ्ञो न होति।</p>

<p rend="bodytext"></p>
<p rend="bodytext" n="575"><hi rend="paranum">५७५</hi><hi rend="dot">.</hi> <hi rend="bold">यस्स सं यस्स वा पति, तं सामि।</hi></p>
<p rend="bodytext">यस्स अत्थजातस्स धनं यस्स वा पति यस्स वा सामि, यस्स वा समूहो, यस्स वा अवयवो, तं अत्थजातं सामिसञ्ञं होति, इधापि वासद्दो विकप्पनत्थो, तेन अञ्ञेपि अत्था योजेतब्बा – रञ्ञो धनं, रञ्ञो पुरिसो, पुरिसस्स राजा, रञ्ञो रट्ठं, रट्ठस्स सामि, अम्बवनस्स अविदूरे, धञ्ञानं रासि, रुक्खस्स साखा, सुवण्णस्स विकति, भट्ठधञ्ञानं सत्तु इच्चेवमादीनि भवन्ति। किरीयाभिसम्बन्धाभावा नेसा कारकता सम्भवति, सामिभावो हि किरिया-कारकभावस्स फलभावेन गहितो, तथा हि रञ्ञो पुरिसोति वुत्ते, यस्मा राजा ददाति, पुरिसो च पटिग्गण्हाति, तस्मा राजपुरिसोति विञ्ञायति, एवं भच्चभावेन वा सन्तकभावेन वा सामिभावेन वा समीप-समूहावयवादिभावेन वा यो कोचि यस्स आयत्तो, तस्स सब्बस्स सो सम्बन्धाकारभूतो अत्थो सामी नामाति गहेतब्बो, तस्मा धनसम्बन्धे छट्ठी, सामिसम्बन्धे छट्ठी, समीपसम्बन्धे छट्ठी, समूहसम्बन्धे छट्ठी, अवयवसम्बन्धे छट्ठी, विकारसम्बन्धे छट्ठीति आदिका छट्ठी सामिछट्ठी येव नाम होतीति दट्ठब्बं। एत्थ च सामिछट्ठीति अन्वत्थवसेन वा रूळ्हीवसेन वा सामीति सङ्खं गते अत्थे विहिता छट्ठी सामिछट्ठीति अत्थो गहेतब्बो, तथा हि वक्खति – छट्ठी सामिम्हीति। एत्थाह – रञ्ञो पुरिसोति आदीसु किरियाभिसम्बन्धाभावा सामिनो कारकभावो मा होतु, पितुस्स सरति, पितुस्स इच्छति, रज्जस्स सरिस्ससि, रञ्ञो सम्मतो, मा भिक्खवे पुञ्ञानं भायित्थ; चतुन्नञ्च महाभूतानं उपादाया रूपन्ति च आदीसु पन किरियाभिसम्बन्धस्स विज्जमानत्ता सामिना कारकेन भवितब्बन्ति। तन्न, सुद्धाय छट्ठिया अभावतो, न हेत्थ छट्ठी सुद्धा कम्मादिअत्थेसु वत्तनतो; तथा हि पितरं सरति, सचे भायथ दुक्खं वो, रञ्ञा सम्मतोति आदयोपि पयोगा दिस्सन्ति, तस्मा तादिसेसु ठानेसु किरियाभिसम्बन्धे सतिपि कम्मादिअत्थेसु वत्तनतो सामिनो कारकता न भवति। एवं होतु, यथा अप्पो सग्गाय गच्छतीति एत्थ अप्पो सग्गं गच्छतीति कम्मत्थे विज्जमानेपि किरियाभिसम्बन्धस्सुपलब्भनतो सम्पदानस्स कारकभावो होति येव, तथा इधापि सामिनो कारकभावो होतूति। सच्चं भवितब्बं, पोराणेहि इदं ठानं न विचारितं, कारकानं हि छब्बिधत्तं एव तेहि वुत्तं; मयं पन सासने युत्तिं पटिसरणं कत्वा अत्थञ्च गरुं कत्वा तथारूपस्स सामिनो कारकभावो इच्छितब्बोति मञ्ञाम, केवलं पन पोराणेहि अवुत्तत्ता न वदाम; सुट्ठु विचारेतब्बं।</p>

<p rend="bodytext"></p>
<p rend="bodytext" n="576"><hi rend="paranum">५७६</hi><hi rend="dot">.</hi> <hi rend="bold">यं आलपति, तदामन्तनं।</hi></p>
<p rend="bodytext">यं वत्थुं आलपति अभिमुखं करोति, तं आमन्तनसञ्ञं होति – भो महाराज, भो पुरिस, भो देवदत्त। आमन्तीयते तन्ति आमन्तनं; आमन्तनञ्च नाम पगेव लद्धसरूपस्स अभिमुखीकरणं, कताभिमुखो तु पच्छा किरियाय योजीयति – गच्छ भुञ्जाति। तस्मा आमन्तनसमये किरियायोगाभावतो नेतं कारकवोहारं लभति। यं पन इदानि विधातब्बं, न तत्थ आमन्तनवोहारो, कथं हि नाम अविज्जमानं आमन्तीयति; तथा हि बुद्धत्तप्पत्ते येव भगवति “बुद्ध”इति आमन्तनवोहारो दिस्सति – “नमो ते बुद्ध वीरत्थू”ति, न अबुद्धभूते बोधिसत्ते; रज्जाभिसेकं पत्ते येव च पुग्गलम्हि “राज”इति आमन्तनवोहारो दिस्सति “धम्मञ्चर महाराजा”ति, न अराजभूते, - तस्मा त्वं राजा भवाति इदानि विधातब्बे वत्थुम्हि तं आमन्तनं नत्थि; यञ्च पन इदानि अविधातब्बं सभावेनेव अविज्जमानं, तं आमन्तीयतु – भो अभाव, भो ससविसाण, भो वञ्झापुत्ताति, न च तं पमाणं।</p>

<p rend="bodytext"></p>
<p rend="bodytext" n="577"><hi rend="paranum">५७७</hi><hi rend="dot">.</hi> <hi rend="bold">लिङ्गत्थे पठमा।</hi></p>
<p rend="bodytext">लिङ्गत्थाभिधानमत्ते पठमा विभत्ति होति – पुरिसो, पुरिसा, इत्थी, कुलं, पठवीधातु, आपोधातु, फस्सो, वेदना, निब्बानं, दोणो, खारी, आळ्हकं, एको, द्वे; प परा इच्चेवमादयो सब्बे उपसग्गा योजेतब्बा – अत्थि सक्का लब्भा, ह अथ इच्चेवमादयो केचि निपाता च; दिवा भिय्यो नमो इच्चेते पन पठमत्थे दुतियत्थेपि वत्तन्ति, च-वा-पनादयो पठमादीनं सत्तन्नम्पि अत्थे वत्तन्ति। एत्थ च विसदाविसदोभयरहिताकारवन्तेन तिविधलिङ्गेन अभिहितस्स इत्थिपुरिसादि-कक्खळफुसनादिअत्थस्स तेहि तीहाकारेहि विनिम्मुत्तानं उपसग्गादीनं पकारादिअत्थस्स च लीनस्स गमनतो लिङ्गनतो वा सद्दोयेव लिङ्गन्ति अधिप्पेतो। लिङ्गत्थो नाम पबन्धविसेसाकारेन पवत्तमानरूपादयो उपादाय पञ्ञापीयमानो तदञ्ञानञ्ञभावेन अनिब्बचनीयो समूह-सन्तानादिभेदो उपादापञ्ञत्तिसङ्खातो घटादिवोहारत्थो च पठवी-फस्सादीनं सभावधम्मानं कालदेसादिभेदभिन्नानं विजातियविनिवत्तो सजातियसाधारणो यथासङ्केतं आरोपसिद्धो तज्जापञ्ञत्तिसङ्खातो कक्खळत्तादिसामञ्ञाकारो च। सो पन कम्मादिसंसट्ठो सुद्धो चाति दुतिधो; तत्थ कम्मादीसु दुतियादीनं विधीयमानत्ता कम्मादिसंसग्गरहितो लिङ्ग-सङ्ख्या-परिमाणयुत्तो तब्बिनिमुत्तुपसग्गादिपदत्थभूतो च सुद्धो सद्दत्थो इध लिङ्गत्थो नाम, यो पन आख्यात-कित-तद्धित-समासेहि वुत्तो कम्मादिसंसट्ठो अत्थो, सोपि दुतियादीनं पुन अत्तना वत्तब्बस्स अत्थविसेसस्साभावेन अविसयत्ता च लिङ्गत्थमत्तस्स सम्भवतो च पठमायेव विसयोति वेदितब्बो, अत्रिदं वदाम –</p>
<p rend="gatha1">“पठमावुपसग्गत्थे, केसञ्चत्थे निपातिनं;</p>
<p rend="gatha1">कम्मादत्थे च विहिते, सुद्धे लिङ्गादिकेपि चा”ति।</p>

<p rend="bodytext"></p>
<p rend="bodytext" n="578"><hi rend="paranum">५७८</hi><hi rend="dot">.</hi> <hi rend="bold">आलपने च।</hi></p>
<p rend="bodytext">आलपनत्थाधिके लिङ्गत्थाभिधानमत्ते च पठमा विभत्ति होति – भो पुरिस, भो पुरिसा, एहि सम्म निवत्तस्सु, ओकासं सम्म जानाथ; विक्कम रे महामिग; हरे सखा किस्स नु मं जहासि; अरे दुट्ठचोर; हन्द जे इमं गण्ह; मा भोति कुपिता अहु इच्चेवमादि।</p>

<p rend="bodytext"></p>
<p rend="bodytext" n="579"><hi rend="paranum">५७९</hi><hi rend="dot">.</hi> <hi rend="bold">हेतुम्हि।</hi></p>
<p rend="bodytext">हेतुम्हि च पठमा विभत्ति होति – न अत्तहेतु अलिकं भणन्ति; किं नु जातिं न रोचेसि इच्चेवमादि।</p>

<p rend="bodytext"></p>
<p rend="bodytext" n="580"><hi rend="paranum">५८०</hi><hi rend="dot">.</hi> <hi rend="bold">कम्मत्थे दुतिया।</hi></p>
<p rend="bodytext">रथं करोति, गाविं दोहति।</p>

<p rend="bodytext"></p>
<p rend="bodytext" n="581"><hi rend="paranum">५८१</hi><hi rend="dot">.</hi> <hi rend="bold">कालद्धानं अच्चन्तसंयोगे।</hi></p>
<p rend="bodytext">कालद्धानं दब्ब-गुण-किरियाहि अच्चन्तसंयोगे तेहि कालद्धानवाचीहि लिङ्गेहि दुतिया विभत्ति होति, काले – सत्ताहं गवपानं, मासं मंसोदनं; सरदं रमणीया नदी, सब्बकालं रमणीयं नन्दनं; मासं सज्झायति, मासं अधीते, तयो मासे अभिधम्मं देसेसि; अद्धनि – योजनं वनराजि, योजनं दीघो पब्बतो; कोसं सज्झायति, योजनं कलहं करोन्तो गच्छति। अच्चन्तसंयोगेति किं – मासे मासे भुञ्जति; योजने योजने विहारं पतिट्ठापेसि।</p>

<p rend="bodytext"></p>
<p rend="bodytext" n="582"><hi rend="paranum">५८२</hi><hi rend="dot">.</hi> <hi rend="bold">अन्वादि-धिरादयो कम्मप्पवचनीया।</hi></p>
<p rend="bodytext">अनुआदयो उपसग्गा धिआदयो निपाता च कम्मप्पवचनीयसञ्ञा होन्ति। कम्मं पवचनीयं येसं ते कम्मप्पवचनीया।</p>

<p rend="bodytext"></p>
<p rend="bodytext" n="583"><hi rend="paranum">५८३</hi><hi rend="dot">.</hi> <hi rend="bold">लक्खण-सहत्थे हीने चानु।</hi></p>
<p rend="bodytext">तत्थ अनुसद्दो लक्खणे सहत्थे हीने च कम्मप्पवचनीयसञ्ञो होति – पब्बजितं अनुपब्बजिंसु, नदिं अन्वावसिता बाराणसी, अनु सारिपुत्तं पञ्ञवा।</p>

<p rend="bodytext"></p>
<p rend="bodytext" n="584"><hi rend="paranum">५८४</hi><hi rend="dot">.</hi> <hi rend="bold">इत्थम्भूतक्खान-भाग-वीच्छासु च पति-परानु।</hi></p>
<p rend="bodytext">पति परि अनु इच्चेते लक्खणे इत्थम्भूतक्खाने भागे विच्छायञ्च कम्मप्पवचनीयसञ्ञा होन्ति, लक्खणे – सूरियस्स उग्गमनं पति दिब्बा भक्खा पातुभवेय्युं, रुक्खं पति विज्जोतते चन्दो, रुक्खं परि, रुक्खं अनु; इत्थम्भूतक्खाने – साधु देवदत्तो मातरं पति, मातरं परि, मातरं अनु; भागे – यदेत्थ मं पति सिया, मं परि, तं दीयतु; वीच्छायोगे – अत्थमत्थं पति सद्दो निविसति, रुक्खं रुक्खं पति विज्जोतते चन्दो, रुक्खं रुक्खं परि, रुक्खं रुक्खं अनु।</p>

<p rend="bodytext"></p>
<p rend="bodytext" n="585"><hi rend="paranum">५८५</hi><hi rend="dot">.</hi> <hi rend="bold">लक्खण-वीच्छ-इत्थम्भूतेसु अभि।</hi></p>
<p rend="bodytext">अभिसद्दो लक्खणे वीच्छायं इत्थम्भूते च कम्मप्पवचनीयसञ्ञो होति – तं खो पन भवन्तं गोतमं एवं कल्याणो कित्तिसद्दो अब्भुग्गतो, रुक्खं रुक्खं अभि विज्जोतते चन्दो, साधु देवदत्तो मातरं अभि।</p>

<p rend="bodytext"></p>
<p rend="bodytext" n="585a"><hi rend="paranum">५८५अ</hi><hi rend="dot">.</hi> <hi rend="bold">निपाते।</hi></p>
<p rend="bodytext">धी ब्राह्मणस्स हन्तारं; धिरत्थु कण्डिनं सल्लं; धिरत्थु तं विसवन्तं इच्चेवमादि।</p>

<p rend="bodytext"></p>
<p rend="bodytext" n="586"><hi rend="paranum">५८६</hi><hi rend="dot">.</hi> <hi rend="bold">कम्मप्पवचनीययुत्ते।</hi></p>
<p rend="bodytext">कम्मप्पवचनीयसञ्ञेहि निपातोपसग्गेहि युत्ते पयोगे दुतिया विभत्ति होति; उदाहरणानि यथादस्सितानेव।</p>

<p rend="bodytext"></p>
<p rend="bodytext" n="587"><hi rend="paranum">५८७</hi><hi rend="dot">.</hi> <hi rend="bold">गति-बुद्धि-भुज-पठ-हर-कर-सयादीनं कारिते वा।</hi></p>
<p rend="bodytext">गति-बुद्धि-भुज-पठ-हर-कर-सयादीनं पयोगे कारिते दुतिया विभत्ति होति वा – पुरिसो पुरिसं गामं गमयति, पुरिसो पुरिसेन वा, एवं बोधयति, भोजयति, पाठयति, हारयति, कारयति, सयापयति। एवं सब्बत्थ कारिते।</p>

<p rend="bodytext"></p>
<p rend="bodytext" n="588"><hi rend="paranum">५८८</hi><hi rend="dot">.</hi> <hi rend="bold">क्वचि छट्ठीनं अत्थे अन्तरादियोगे।</hi></p>
<p rend="bodytext">छट्ठीनं अत्थे अन्तरादीहि योगे सति क्वचि दुतिया विभत्ति होति, अन्तरा-अभितो-परितो-पति-पटिभातियोगे चायं – अन्तरा च राजगहं अन्तरा च नाळन्दं अद्धानमग्गप्पटिपन्नो होति - सद्दसत्थे पन अन्तरा नदिञ्च गामञ्चाति एको येव अन्तरासद्दो पयुज्जति; अभितो गामं वसति, परितो गामं वसति, नदिं नेरञ्जरं पति, अपिस्सु मं अग्गिवेस्सन तिस्सो उपमायो पटिभंसु।</p>

<p rend="bodytext"></p>
<p rend="bodytext" n="589"><hi rend="paranum">५८९</hi><hi rend="dot">.</hi> <hi rend="bold">ततियासत्तमीनञ्च।</hi></p>
<p rend="bodytext">ततिया-सत्तमीनं अत्थे च क्वचि दुतिया विभत्ति होति – सचे मं समणो गोतमो नालपिस्सति; त्वञ्च मं नाभिभाससि, विना सद्धम्मं कुतो सुखं, उपायं अन्तरेन न अत्थसिद्धि, एवं ततियत्थे; सत्तमियत्थे पन काल-दिसासु उपान्व-अज्झ-आवसस्स पयोगे अधि-सि-ठा-वसानं पयोगे तप्पानचारेसु च दुतिया, काले – पुब्बण्हसमयं निवासेत्वा; एकं समयं भगवा; किञ्चि कालं पुरेजातपच्चयेन पच्चयो; इमं रत्तिं चत्तारो महाराजा; पुरिमं दिसं धतरट्ठो; उपादिपुब्बस्स वसधातुस्स पयोगे – गामं उपवसति, गामं अनुवसति, विहारं अधिवसति, गामं आवसति, अगारं अज्झावसति; अधिपुब्बानं सि-ठा-वसधातूनं पयोगे – पथविं अधिसेस्सति, गामं अधितिट्ठति, गामं अज्झावसति; तप्पानचारेसु – नदिं पिवति, गामं चरति इच्चादि।</p>

<p rend="bodytext"></p>
<p rend="bodytext" n="590"><hi rend="paranum">५९०</hi><hi rend="dot">.</hi> <hi rend="bold">भावनपुंसके दुतियेकवचनं।</hi></p>
<p rend="bodytext">भावनपुंसकसङ्खाते किरियाविसेसने दुतियेकवचनं होति, एत्थ च भावनपुंसकन्ति सासने वोहारो, किरियाविसेसनन्ति सद्दसत्थे। एत्थपन किञ्चापि पुब्बाचरियेहि -</p>
<p rend="gatha1">“किरियाविसेसनानं हि, कम्मत्थे कत्तु सण्ठिति;</p>
<p rend="gatha1">ञायसिद्धा यतो तस्मा, न तदत्थं विसुं विधी”ति</p>
<p rend="bodytext">वुत्तं, तथापि पयोगेसु सोतूनं असम्मोहत्थलक्खणं विधातब्बन्ति अयं आरम्भो कतो। किरियाय असत्वभूताय अव्यत्तलिङ्गत्ता अभेदकसङ्खत्ता साधेतब्बरूपत्ता च तब्बिसेसनमपि नपुंसकं एकवचनन्तं दुतियन्तं पयुज्जते – विसमं चन्दिमसूरिया परिहरन्ति; एकमन्तं अट्ठासि; तं सुणाथ साधुकं मनसि करोथ इच्चेवमादि। तत्थ विसमन्ति विसमेनाकारेन; एकमन्तन्ति एकोकासं, एकपस्सन्ति अत्थो, भुम्मत्थे वा उपयोगवचनं।</p>

<p rend="bodytext"></p>
<p rend="bodytext" n="591"><hi rend="paranum">५९१</hi><hi rend="dot">.</hi> <hi rend="bold">करणे ततिया।</hi></p>
<p rend="bodytext">अग्गिना कुटिं झापेति, धनुना विज्झति।</p>

<p rend="bodytext"></p>
<p rend="bodytext" n="592"><hi rend="paranum">५९२</hi><hi rend="dot">.</hi> <hi rend="bold">सहादियोगे च।</hi></p>
<p rend="bodytext">सह सद्धिं समं नाना विना अलं इच्चेवमादीहि योगे ततिया विभत्ति होति, तत्थ सहसद्देन योगो किरिया-गुण-दब्बसमवाये सम्भवति, यथा – वितक्केन सह वत्तति; पुत्तेन सह थूलो, अन्तेवासिक-सद्धिविहारिकेहि सह आचरियुपज्झायानं लाभो; निसीदि भगवा सद्धिं भिक्खुसङ्घेन; सहस्सेन समं मिता; सब्बेहि मे पियेहि मनापेहि नानाभावो विनाभावो; सङ्घो विना पि गग्गेन उपोसथं करेय्य; अलन्ते इध वासेन; किं मे एकेन तिण्णेन, पुरिसेन थामदस्सिना; किन्ते जटाहि दुम्मेध; किन्ते वक्कलि इमिना पूतिकायेन दिट्ठेन इच्चेवमादि।</p>

<p rend="bodytext"></p>
<p rend="bodytext" n="593"><hi rend="paranum">५९३</hi><hi rend="dot">.</hi> <hi rend="bold">सहत्थे।</hi></p>
<p rend="bodytext">सहत्थे च ततिया विभत्ति होति – देवदत्तो राजगहं पाविसि कोकालिकेन पच्छासमणेन, दुक्खो बालेहि संवासो।</p>

<p rend="bodytext"></p>
<p rend="bodytext" n="594"><hi rend="paranum">५९४</hi><hi rend="dot">.</hi> <hi rend="bold">कत्तरि पठमा ततिया च।</hi></p>
<p rend="bodytext">आख्याताभिहिते कत्तरि पठमा विभत्ति होति, किताख्यातेहि अनभिहिते कत्तरि ततिया विभत्ति होति – भगवा धम्मं देसेति, भगवता धम्मो देसियति, अहि नरं दंसति, अहिना दट्ठो नरो।</p>

<p rend="bodytext"></p>
<p rend="bodytext" n="595"><hi rend="paranum">५९५</hi><hi rend="dot">.</hi> <hi rend="bold">दुतियत्थे ततिया।</hi></p>
<p rend="bodytext">दुतियत्थे ततिया विभत्ति होति – तिलेहि खेत्ते वपति, संविभजेथ नो रज्जेन। एत्थ हि तिलेहीति तिलानि, अथ वा हि ति निपातमत्तं, तिलेति उपयोगवचनन्तं, “चक्खुञ्च पटिच्च रूपे च उप्पज्जति चक्खुविञ्ञाण”न्ति एत्थ रूपेति पदं विय।</p>

<p rend="bodytext"></p>
<p rend="bodytext" n="596"><hi rend="paranum">५९६</hi><hi rend="dot">.</hi> <hi rend="bold">पञ्चमियत्थे।</hi></p>
<p rend="bodytext">पञ्चमियत्थे च ततिया विभत्ति होति – सुमुत्ता मयं तेन महासमणेन; पथव्या एकरज्जेन, सग्गस्स गमनेन वा सब्बलोकाधिपच्चेन, सोतापत्तिफलं वरन्ति।</p>

<p rend="bodytext"></p>
<p rend="bodytext" n="597"><hi rend="paranum">५९७</hi><hi rend="dot">.</hi> <hi rend="bold">पच्चत्ते।</hi></p>
<p rend="bodytext">पच्चत्ते च ततिया विभत्ति होति – मणिना मे अत्थो। गरू पन “अत्तनाव अत्तानं सम्मन्नी”ति पयोगमपि इच्छन्ति, तं न युज्जति; एत्थ हि भिक्खु कत्ता भवति, तस्मा अत्तना वाति इदं विसेसनं भवति, तञ्च परेहि सम्मन्ननं निवत्तेति; यथा पन अत्तना च पाणातिपाती होति, परे च पाणातिपाते समादपेतीति एत्थ पुग्गलो अत्ता च पाणातिपाती होतीति पठमायत्थो नुपपज्जति, पुग्गलो सयञ्च पाणातिपाती होतीति ततियायत्थो येवूपपज्जति, तथा “अत्तनाव अत्तानं सम्मन्नी”ति एत्थ भिक्खु अत्ताव अत्तानं सम्मन्नीति पठमायत्थो नुपपज्जति, भिक्खु सयमेव अत्तानं सम्मन्नीति ततियायत्थो येवूपपज्जत – अयं पन सयंसद्दो ततियायत्थे वत्तति, अत्तनासद्दस्स च सयंसद्देन समानत्थता अतिविय सासने पसिद्धा, तस्मा अत्तनासद्दो ततियत्थे येव ततियावचनन्तो हुत्वा सम्मन्ननं विसेसेतीति दट्ठब्बं। अपरो नयो – अत्तनाति अयं सद्दो विभत्यन्तपटिरूपको अव्ययसद्दोति।</p>

<p rend="bodytext"></p>
<p rend="bodytext" n="598"><hi rend="paranum">५९८</hi><hi rend="dot">.</hi> <hi rend="bold">इत्थम्भूतलक्खणे।</hi></p>
<p rend="bodytext">इमं पकारं पत्तो पुग्गलोति एवं वत्तब्बस्स इत्थम्भूतस्स लक्खणे ततिया विभत्ति होति – सा भिन्नेन सीसेन पग्घरन्तेन लोहितेन पटिविसकानं उज्झापेसि; ऊनपञ्चबन्धनेन पत्तेन अञ्ञं नवं पत्तं चेतापेय्य। तत्थ भिन्नेन सीसेनाति भिन्नसीसा हुत्वा, एस नयो इतरत्रापि। इति बुद्धसासने द्वीसु समानाधिकरणपदेसु ठितेसु इत्थम्भूतलक्खणं भवति; सद्दसत्थे पन विना समानाधिकरणपदं इत्थम्भूतलक्खणं वदन्ति – तिदण्डकेन परिब्बाजकमदक्खीति, तिदण्डकेन उपलक्खितं परिब्बाजकमदक्खीति अत्थो, एवं सेतच्छत्तेन राजानमदक्खीति एत्थापि।</p>

<p rend="bodytext"></p>
<p rend="bodytext" n="599"><hi rend="paranum">५९९</hi><hi rend="dot">.</hi> <hi rend="bold">किरियापवग्गे।</hi></p>
<p rend="bodytext">किरियाय आसुं परिनिट्ठापनं किरियापवग्गो, तस्मिं ततिया विभत्ति होति – एकाहेनेव बाराणसिं पायासि, नवहि मासेहि विहारं निट्ठापेसि।</p>

<p rend="bodytext"></p>
<p rend="bodytext" n="600"><hi rend="paranum">६००</hi><hi rend="dot">.</hi> <hi rend="bold">पुब्ब-सदिस-सम-ऊन-कलह-निपुण-मिस्सक-सखिलादियोगे।</hi></p>
<p rend="bodytext">पुब्ब सदिस इच्चेवमादीहि योगे च ततिया विभत्ति होति – मासेन पुब्बो, पितरा सदिसो, मातरा समो, कहापणेन ऊनो, असिना कलहो, वाचाय कलहो, आचारेन निपुणो, वाचाय निपुणो, गुळेन मिस्सको, तिलेन मिस्सको, वाचाय सखिलो इच्चेवमादि।</p>

<p rend="bodytext"></p>
<p rend="bodytext" n="601"><hi rend="paranum">६०१</hi><hi rend="dot">.</hi> <hi rend="bold">हेतुत्थप्पयोगे।</hi></p>
<p rend="bodytext">हेतुत्थे च हेतुत्थप्पयोगे च ततिया विभत्ति होति – अन्नेन वसति, सद्धाय तरति ओघं; येन भगवा तेनुपसङ्कमि; न जच्चा वसलो होति, सतेन बद्धो नरो - एवं हेतुत्थे; केन निमित्तेन; केन वण्णेन, केन हेतुना, केनट्ठेन, केन पच्चयेन - एवं हेतुत्थप्पयोगे।</p>

<p rend="bodytext"></p>
<p rend="bodytext" n="602"><hi rend="paranum">६०२</hi><hi rend="dot">.</hi> <hi rend="bold">सत्तमियत्थे।</hi></p>
<p rend="bodytext">सत्तमियत्थे च ततिया विभत्ति होति, काल-अद्धान-दिसा-देसादीसु चायं – तेन समयेन; तेन कालेन; कालेन धम्मसवनं; सो वो ममच्चयेन सत्था; मासेन भुञ्जति, योजनेन धावति, दक्खिणेन विरूळ्हको; येन भगवा तेनुपसङ्कमि इच्चेवमादि।</p>

<p rend="bodytext"></p>
<p rend="bodytext" n="603"><hi rend="paranum">६०३</hi><hi rend="dot">.</hi> <hi rend="bold">येन अङ्गविकारो।</hi></p>
<p rend="bodytext">येन व्याधिमता अङ्गेन अङ्गिनो विकारो लक्खियति, तत्थ ततिया विभत्ति होति – अक्खिना काणो, हत्थेन कुणी, पादेन खञ्जो, पिट्ठिया खुज्जो।</p>

<p rend="bodytext"></p>
<p rend="bodytext" n="604"><hi rend="paranum">६०४</hi><hi rend="dot">.</hi> <hi rend="bold">विसेसने पकतिआदीसु च।</hi></p>
<p rend="bodytext">विसेसीयति विसेसितब्बं अनेनाति विसेसनं, गोत्तादि, तस्मिं गोत्त-नाम-जाति-सिप्प-वयोगुणालङ्कारसङ्खाते विसेसनत्थे पकतिआदीसु च ततिया विभत्ति होति – गोत्तेन गोतमो नाथो; सारिपुत्तोति नामेन विस्सुतो पञ्ञवा च सो; जातिया खत्तियो बुद्धो; जातिया सत्तवस्सिको, सिप्पेन नळकारो सो, एकूनतिंसो वयसा सुभद्द; विज्जाय साधु, तपसा उत्तमो, सुवण्णेन अभिरूपो, येहि अलङ्कारेहि मद्दी असोभथ; पकतिया अभिरूपो, येभुय्येन चम्पेय्यका ब्राह्मणगहपतिका भगवन्तं दस्सनायोपसङ्कमिंसु; विसमेन धावति, द्विदोणेन धञ्ञं किणाति, सहस्सेन अस्सके विक्किणाति इच्चादि।</p>

<p rend="bodytext"></p>
<p rend="bodytext" n="605"><hi rend="paranum">६०५</hi><hi rend="dot">.</hi> <hi rend="bold">सम्पदाने चतुत्थी।</hi></p>
<p rend="bodytext">बुद्धस्स दानं देति, दाता होति समणस्स वा ब्राह्मणस्स वा।</p>

<p rend="bodytext"></p>
<p rend="bodytext" n="606"><hi rend="paranum">६०६</hi><hi rend="dot">.</hi> <hi rend="bold">नमो-सोत्थि-स्वागतादियोगे च।</hi></p>
<p rend="bodytext">नमो-सोत्थि-स्वागतं इच्चादीहि योगे च चतुत्थी विभत्ति होति – नमो ते बुद्धवीरत्थु; नमो करोहि नागस्स; सोत्थि पजानं, सब्बसत्तानं सुवत्थि होतु; स्वागतं ते महाराज अथो ते अदुरागतं; स्वागतं वत मे आसि।</p>

<p rend="bodytext"></p>
<p rend="bodytext" n="607"><hi rend="paranum">६०७</hi><hi rend="dot">.</hi> <hi rend="bold">अपादाने पञ्चमी।</hi></p>
<p rend="bodytext">पापा चित्तं निवारये; अब्भा मुत्तोव चन्दिमा; भया मुच्चति सो नरो।</p>

<p rend="bodytext"></p>
<p rend="bodytext" n="608"><hi rend="paranum">६०८</hi><hi rend="dot">.</hi> <hi rend="bold">कारणत्थे च।</hi></p>
<p rend="bodytext">कारणत्थे च पञ्चमी विभत्ति होति – अननुबोधा अप्पटिवेधा; चतुन्नं अरियसच्चानं यथाभूतं अदस्सना; अविज्जापच्चया सङ्खारा।</p>

<p rend="bodytext"></p>
<p rend="bodytext" n="609"><hi rend="paranum">६०९</hi><hi rend="dot">.</hi> <hi rend="bold">छट्ठी सामिम्हि।</hi></p>
<p rend="bodytext">अन्वत्थवसेन वा रूळ्हिवसेनवा सामीति सङ्खं गते अत्थे छट्ठी विभत्ति होति – रञ्ञो धनं, देवानमिन्दो, अम्बवनस्स अविदूरे, रासि सुवण्णस्स, अञ्ञेपि छट्ठीपयोगा योजेतब्बा, यस्स सं यस्स वा पति तं सामीति एत्थ विकप्पनत्थेन वासद्देन सब्बेसम्पि छट्ठीपयोगानं गहितत्ता।</p>

<p rend="bodytext"></p>
<p rend="bodytext" n="610"><hi rend="paranum">६१०</hi><hi rend="dot">.</hi> <hi rend="bold">किरियाकारकजाते अस्सेदं इति भावहेतुम्हि।</hi></p>
<p rend="bodytext">अथ वा किरियाकारकतो जाते अस्स इदन्ति भावहेतुभूते अत्थे छट्ठीविभत्ति होति – रञ्ञो पुरिसो, देवानं राजा इच्चेवमादि।</p>

<p rend="bodytext"></p>
<p rend="bodytext" n="611"><hi rend="paranum">६११</hi><hi rend="dot">.</hi> <hi rend="bold">भावहेतुमत्ते।</hi></p>
<p rend="bodytext">अस्स इदन्ति भावहेतुमत्ते छट्ठी विभत्ति होति – भिक्खुनो पटिविसं, भिक्खुनो मुखं, पब्बतकूटस्स छाया, कुवेरस्स बलि इच्चेवमादि।</p>

<p rend="bodytext"></p>
<p rend="bodytext" n="612"><hi rend="paranum">६१२</hi><hi rend="dot">.</hi> <hi rend="bold">सम्बन्ध-सम्बन्धिसम्बन्धेसु।</hi></p>
<p rend="bodytext">सुद्धसम्बन्धे च सम्बन्धीभावं उपगते सम्बन्धे च छट्ठी विभत्ति होति – रञ्ञो पुरोहितस्स दासो, रञ्ञो पुत्तस्स घरं, अहं कपिलवत्थुस्मिं साकियानं पुरुत्तमे सुद्धोदनस्स पुत्तस्स कण्टको सहजो अहुं।</p>

<p rend="bodytext"></p>
<p rend="bodytext" n="613"><hi rend="paranum">६१३</hi><hi rend="dot">.</hi> <hi rend="bold">विसेसन-विसेसितब्बानं वा सम्बन्धनं सम्बन्धो।</hi></p>
<p rend="bodytext">अथ वा विसेसनस्स विसेसितब्बस्स च द्विन्नं अञ्ञमञ्ञं सम्बन्धनं सम्बन्धो नामाति वेदितब्बं।</p>

<p rend="bodytext"></p>
<p rend="bodytext" n="614"><hi rend="paranum">६१४</hi><hi rend="dot">.</hi> <hi rend="bold">सम्बन्धद्वयाधारे।</hi></p>
<p rend="bodytext">सम्बन्धद्वयाधारे छट्ठी विभत्ति होति – रञ्ञो पुरिसेन इच्चेवमादि।</p>

<p rend="bodytext"></p>
<p rend="bodytext" n="615"><hi rend="paranum">६१५</hi><hi rend="dot">.</hi> <hi rend="bold">भागविसिट्ठत्थे।</hi></p>
<p rend="bodytext">भागेन विसेसिते अत्थे छट्ठी विभत्ति होति – गिम्हानं पच्छिमे मासे, वस्सानं ततिये मासे, कप्पस्स ततियो भागो।</p>

<p rend="bodytext"></p>
<p rend="bodytext" n="616"><hi rend="paranum">६१६</hi><hi rend="dot">.</hi> <hi rend="bold">अभेदे भेदोपचारे।</hi></p>
<p rend="bodytext">सिलापुत्तस्स सरीरं; पासाणसारं खणसि कणिकारस्स दारुना।</p>

<p rend="bodytext"></p>
<p rend="bodytext" n="617"><hi rend="paranum">६१७</hi><hi rend="dot">.</hi> <hi rend="bold">छवसीसतो तक्कतभाजने।</hi></p>
<p rend="bodytext">छवसीसस्स पत्तो।</p>

<p rend="bodytext"></p>
<p rend="bodytext" n="618"><hi rend="paranum">६१८</hi><hi rend="dot">.</hi> <hi rend="bold">विसिलेसे।</hi></p>
<p rend="bodytext">सन्धिनो मोक्खो।</p>

<p rend="bodytext"></p>
<p rend="bodytext" n="619"><hi rend="paranum">६१९</hi><hi rend="dot">.</hi> <hi rend="bold">रुजतियोगे।</hi></p>
<p rend="bodytext">देवदत्तस्स रुजति।</p>

<p rend="bodytext"></p>
<p rend="bodytext" n="620"><hi rend="paranum">६२०</hi><hi rend="dot">.</hi> <hi rend="bold">परिमाण-गणनयोगे।</hi></p>
<p rend="bodytext">तिलानं मुट्ठि, सिप्पिकानं सतं नत्थि।</p>

<p rend="bodytext"></p>
<p rend="bodytext" n="621"><hi rend="paranum">६२१</hi><hi rend="dot">.</hi> <hi rend="bold">अव्यय-दिसायोगे।</hi></p>
<p rend="bodytext">वसलस्स कत्वा, तस्स पुरतो पातुरहोसि, तस्स पच्छतो, आरका च विजानतं, नगरस्स दक्खिणतो।</p>

<p rend="bodytext"></p>
<p rend="bodytext" n="622"><hi rend="paranum">६२२</hi><hi rend="dot">.</hi> <hi rend="bold">पदयोगे।</hi></p>
<p rend="bodytext">पमादो मच्चुनो पदं, सब्बधम्मानं पदं सीलं।</p>

<p rend="bodytext"></p>
<p rend="bodytext" n="623"><hi rend="paranum">६२३</hi><hi rend="dot">.</hi> <hi rend="bold">भावत्थयोगे।</hi></p>
<p rend="bodytext">पञ्ञाय पटुभावो, रूपस्स लहुता।</p>

<p rend="bodytext"></p>
<p rend="bodytext" n="624"><hi rend="paranum">६२४</hi><hi rend="dot">.</hi> <hi rend="bold">हेतुयोगे।</hi></p>
<p rend="bodytext">बुद्धस्स हेतु वसति, एकस्स कारणा मय्हं हिंसेय्य बहुको जनो।</p>

<p rend="bodytext"></p>
<p rend="bodytext" n="625"><hi rend="paranum">६२५</hi><hi rend="dot">.</hi> <hi rend="bold">उज्झापनादियोगे।</hi></p>
<p rend="bodytext">महासेनापतीनं उज्झापेतब्बं विक्कन्दितब्बं विरवितब्बं; पटिविस्सकानं उज्झापेसि। क्वचि न भवति – उज्झापेत्वान भूतानि तम्हा ठाना अपक्कमीति।</p>

<p rend="bodytext"></p>
<p rend="bodytext" n="626"><hi rend="paranum">६२६</hi><hi rend="dot">.</hi> <hi rend="bold">भावसाधनादियोगे।</hi></p>
<p rend="bodytext">रूपस्स उपचयो; खन्धानं जीरणं भेदो; तेसं तेसं सत्तानं ... चुति; नत्थि नासाय रूहना; धातूनं गमनं; अञ्जनानं खयो; अच्छरियो गोणानं दोहो अगोपालकेन, अच्छरियो अरजकेन वत्थानं रागो, साधु खलु पयसो पानं यञ्ञदत्तेन, रागादीनं खयो निब्बानं, कामानं एतं निस्सरणं यदिदं नेक्खम्मं, बीजानं अभिसङ्खारो, अरियधम्मस्स पटिलाभो, पुञ्ञानं अभिसन्दो, अग्गिनो होमो, सिक्खापदानं पञ्ञत्ति इच्चेवमादि।</p>

<p rend="bodytext"></p>
<p rend="bodytext" n="627"><hi rend="paranum">६२७</hi><hi rend="dot">.</hi> <hi rend="bold">यु-ण्वु-तुपच्चयानं कम्मनि।</hi></p>
<p rend="bodytext">मोहो ञेय्यस्सावरणो, वणस्स रोपनं तेलं, रुक्खस्स छेदनो फरसु, पादस्स उक्खिपनं, अविसंवादको लोकस्स, पथविया कस्सको, कम्मस्स कारको नत्थि, सहसा कम्मस्स कत्तारो इच्चादि।</p>

<p rend="bodytext"></p>
<p rend="bodytext" n="628"><hi rend="paranum">६२८</hi><hi rend="dot">.</hi> <hi rend="bold">भीरुतायोगे दुतिया-ततियायो च।</hi></p>
<p rend="bodytext">भीरुतायोगे छट्ठी विभत्ति होति, दुतिया-ततियाविभत्तियो च। इदं पन लक्खणं पाळिनया-येवानुकूलं कत्वा पञ्चमीपटिसेधनत्थं वुत्तं; गरू पन भयप्पयोगे पञ्चमिं येव इच्छन्ति, यत्थहि पञ्चमी न दिस्सति, तत्थ पयोगे विभत्तिविपल्लासवसेन पञ्चमियत्थं भणन्ति। मा भिक्खवे पुञ्ञानं भायित्थ; भीतो चतुन्नं आसीविसानं; मुसावादस्स ओत्तप्पं; सब्बे तसन्ति दण्डस्स, सब्बे भायन्ति मच्चुनो; भायथ दुक्खन्तं; नाहं भायामि आवुसो; न मं कोचि उत्तसति; ओत्तप्पति ओत्तप्पितब्बेन एवं भीरुतायोगे छट्ठी-दुतिया-ततियायो भवन्ति। अत्रिदं वुच्चति  –</p>
<p rend="gatha1">छट्ठी च भीरुतायोगे, दुतिया ततियापि च।</p>
<p rend="gatha1">तीणेव पाळियं होन्ति, न तु सम्भोति पञ्चमी॥</p>
<p rend="bodytext">पाळियन्ति किमत्थं – चोरा भयं जायतीति आदीसु अपाळिप्पदेसेसु पञ्चमी होतीति दस्सनत्थं। एत्थाह – ननु च भो पाळियम्पि “यतो खेमं ततो भय”न्ति भीरुतायोगे पञ्चमीपयोगो दिस्सतीति। तं न उपात्तविसयत्ता  तस्स पयोगस्स; तत्थ हि उप्पन्नन्ति अज्झाहरित्वा योजेतब्बं, तथा हि “जातं सरणतो भय”न्ति तंवण्णविसया अञ्ञा तादिसी पाळि दिस्सति; अपि च चोरा भयं जायतीति एत्थापि जायतिसद्दवसेनेव पञ्चमी अवस्सं लब्भतीति दट्ठब्बं।</p>

<p rend="bodytext"></p>
<p rend="bodytext" n="629"><hi rend="paranum">६२९</hi><hi rend="dot">.</hi> <hi rend="bold">आगमि-ट्ठानितो च।</hi></p>
<p rend="bodytext">पुथस्स आगमो, ओ अवस्साति च निदस्सनं।</p>

<p rend="bodytext"></p>
<p rend="bodytext" n="630"><hi rend="paranum">६३०</hi><hi rend="dot">.</hi> <hi rend="bold">ओकासे सत्तमी।</hi></p>
<p rend="bodytext">गम्भीरे गाधमेधति; पापस्मिं रमति मनो; भगवति ब्रह्मचरियं वुस्सति कुलपुत्तो, कंसपातियं भुञ्जति।</p>

<p rend="bodytext"></p>
<p rend="bodytext" n="631"><hi rend="paranum">६३१</hi><hi rend="dot">.</hi> <hi rend="bold">सामि-इस्सराधिपति-दायाद-सक्खि-पतिभू-पसुत-कुसलादीहि।</hi></p>
<p rend="bodytext">सामि इस्सर अधिपति दायाद सक्खि पतिभू पसुत कुसल इच्चेवमादीहि योगे छट्ठी विभत्ति होति सत्तमी च – गोणानं सामी, गोणेसु सामी, एवं इस्सरो, अधिपति, दायादो, सक्खि, पतिभू, पसुतो, कुसलो; अत्थानं कोविदो, अत्थेसु कोविदो, अमच्चे तात जानाहि, धीरे अत्थस्स कोविदे।</p>

<p rend="bodytext"></p>
<p rend="bodytext" n="632"><hi rend="paranum">६३२</hi><hi rend="dot">.</hi> <hi rend="bold">उब्बाहने च।</hi></p>
<p rend="bodytext">उब्बाहनसङ्खाते निद्धारणे छट्ठी विभत्ति होति सत्तमी च, एत्थ च उब्बाहनन्ति सासने वोहारो, निद्धारणन्ति सद्दसत्थे। तत्थुब्बाहनं नाम जाति-गुण-किरियाहि रासितो उद्धरित्वा नीहरणं, निद्धारणं नाम तेहि एव जातिआदीहि समुदायतो एकस्स पुथक्करणं नीहरित्वा धारणं, उभयम्पि पनेतं व्यञ्जनमत्तेन नानं, अत्थतो पन निन्नानाकरणं। तस्मिं निद्धारणे गम्ममाने समुदायवाचिलिङ्गम्हा छट्ठी विभत्ति होति सत्तमी च – मनुस्सानं खत्तियो सूरतमो, मनुस्सेसु खत्तियो सूरतमो, कण्हा गावीनं सम्पन्नखीरतमा, कण्हा गावीसु सम्पन्नखीरतमा, सामा नारीनं दस्सनीयतमा, सामा नारीसु दस्सनीयतमा, पथिकानं धावन्तो सीघतमो, पथिकेसु धावन्तो सीघतमो इच्चेवमादि - येभुय्येन बहुवचनप्पयोगो, “अधिपतिपच्चये सहजाताधिपति नामधम्मेकदेसो”ति इदं एकवचनन्तं सत्तमीनिद्धारणं।</p>

<p rend="bodytext"></p>
<p rend="bodytext" n="633"><hi rend="paranum">६३३</hi><hi rend="dot">.</hi> <hi rend="bold">अनादरम्हि च।</hi></p>
<p rend="bodytext">अनादरम्हि च गम्यमाने भाववता लिङ्गम्हा छट्ठी विभत्ति होति सत्तमी च – रुदतो दारकस्स पब्बजि, रुदन्तस्मिं दारके पब्बजि, आकोटयन्तो ते नेति सिविराजस्स पेक्खतो; मच्चु गच्छति आदाय पेक्खमाने महाजने।</p>

<p rend="bodytext"></p>
<p rend="bodytext" n="634"><hi rend="paranum">६३४</hi><hi rend="dot">.</hi> <hi rend="bold">क्वचि ततिया-सत्तमियत्थे छट्ठी।</hi></p>
<p rend="bodytext">एत्थायं नियमो – कत्तरि कितप्पच्चययोगे – बुद्धघोसस्स कति, बुद्धघोसेन वा, एवं कच्चायनस्स कति, कच्चायनेन वा, रञ्ञो सम्मतो, रञ्ञा वा, एवं रञ्ञो पूजितो, रञ्ञो सक्कतो, रञ्ञो अपचितो, रञ्ञो मानितो; अमतं तेसं भिक्खवे अपरिभुत्तं येसं कायगतासति अपरिभुत्ता। गरू पन “कता मे कल्याणा अनेकरूपा”ति एत्थापि ततियत्थे छट्ठिमिच्छन्ति। तम्पि “तदा हि पकतं कम्मं, मम तुय्हञ्च मारिसा”ति दस्सनतो युज्जतेव।</p>

<p rend="bodytext"></p>
<p rend="bodytext" n="635"><hi rend="paranum">६३५</hi><hi rend="dot">.</hi> <hi rend="bold">ततियत्थे वा ततिया।</hi></p>
<p rend="bodytext">तथा हि द्वाधिप्पायिकोपि पयोगो दिस्सति, यथा  – अग्गस्स दाता मेधावीति।</p>

<p rend="bodytext"></p>
<p rend="bodytext" n="636"><hi rend="paranum">६३६</hi><hi rend="dot">.</hi> <hi rend="bold">यजस्स करणे।</hi></p>
<p rend="bodytext">घतस्स अग्गिं यजति, घतेन वा, एवं पुप्फस्स बुद्धं यजति।</p>

<p rend="bodytext"></p>
<p rend="bodytext" n="637"><hi rend="paranum">६३७</hi><hi rend="dot">.</hi> <hi rend="bold">पूरितत्थयोगे।</hi></p>
<p rend="bodytext">पूरति धीरो पुञ्ञस्स, पुञ्ञेनाति अत्थो; पत्तं ओदनस्स पूरेत्वा, इममेव कायं पूरं नानप्पकारस्स असुचिनो पच्चवेक्खति।</p>

<p rend="bodytext"></p>
<p rend="bodytext" n="638"><hi rend="paranum">६३८</hi><hi rend="dot">.</hi> <hi rend="bold">तुल्यत्थ-किं-अलमादियोगे।</hi></p>
<p rend="bodytext">पितुस्स तुल्यो, पितरा तुल्यो वा, मातुया सदिसो, मातरा सदिसो वा, किं तेत्थ चतुमट्ठस्स, किं तेन चतुमट्ठेनाति अत्थो, अलं तस्स चतुमट्ठस्स, अस्समो सुकतो मय्हं एवं ततियत्थे छट्ठी भवति।</p>

<p rend="bodytext"></p>
<p rend="bodytext" n="639"><hi rend="paranum">६३९</hi><hi rend="dot">.</hi> <hi rend="bold">सत्तमियत्थे कुसलादियोगे।</hi></p>
<p rend="bodytext">कुसला नच्चगीतस्स, सिक्खिता चतुरित्थियो, कुसुलो त्वं रथस्स अङ्गपच्चङ्गानं; कुसलो मग्गस्स कुसलो अमग्गस्स; सन्ति हि भन्ते उळारा यक्खा भगवतो पसन्ना; दिवसस्स तिक्खत्तुं, दिवसे तिक्खत्तुं वा, मासस्स तिक्खत्तुं, कुतो नु खो त्वं महाराज आगच्छसि दिवा दिवस्साति इच्चेवमादि. एवं सत्तमियत्थे छट्ठी भवति।</p>

<p rend="bodytext"></p>
<p rend="bodytext" n="640"><hi rend="paranum">६४०</hi><hi rend="dot">.</hi> <hi rend="bold">दुतिया-पञ्चमीनञ्च।</hi></p>
<p rend="bodytext">दुतिया-पञ्चमीनञ्च अत्थे क्वचि छट्ठी विभत्ति होति। तत्थ कम्मनि कितकयोगे – तस्स भवन्ति वत्तारो; सहसा कम्मस्स कत्तारो; अमतस्स दाता; चतुन्नं महाभूतानं उपादाय पसादो इच्चेवमादि; तथा सर-इच्छादीनं कम्मनि – मातुया सरति, मातरं सरति, न तेसं कोचि सरति सत्तानं कम्मप्पच्चया, पुत्तस्स इच्छति, पुत्तमिच्छति; करोतिस्स पतियतने च, पतियतनं अभिसङ्खारो – उदकस्स पतिकुरुते, उदकं पतिकुरुते, कण्डस्स पतिकुरुते, कण्डं पतिकुरुते एवं दुतियत्थे छट्ठी भवति। पञ्चमियत्थे विभत्ते परिहानियोगे च – छन्नवुतीनं पासण्डानं धम्मानं पवरं यदिदं सुगतविनयो, छन्नवुतीहि पासण्डेहि धम्मेहि पवरोति अत्थो, “इतो बहिद्धा पासण्डा”ति हि पाळि दिस्सति - अस्सवनता धम्मस्स परिहायन्ति - इध न भवति – “यदिहं तस्स पकुप्पेय्यं ... परिहायिस्सामि सीलतो”ति एवं पञ्चमियत्थे छट्ठी भवति।</p>

<p rend="bodytext"></p>
<p rend="bodytext">गरू पन पञ्चमियत्थे भयत्थयोगेपि छट्ठिमिच्छन्ति – किं नु खो अहं तस्स सुखस्स भायामि; सब्बे तसन्ति दण्डस्स सब्बे भायन्ति मच्चुनो; भीतो चतुन्नं आसीविसानं इच्चादि, तत्थ तस्स सुखस्साति तस्मा सुखाति अत्थो। अत्रायं विनिच्छयो – यथा परिहानियोगे छट्ठी-पञ्चमीनं वसेन पाळियं द्वे पयोगा दिस्सन्ति – धम्मस्स परिहायन्ति; परिहायिस्सामि सीलतो”ति, न तथा भयत्थयोगे द्वे पयोगा दिस्सन्ति, “जातं सरणतो भय”न्ति आदीसु पन जातसद्दादियोगेन सरणतोति आदीनि पञ्चमियन्तानि भवन्ति, न भयत्थयोगवसेन, “यतो खेमं ततो भय”न्ति अत्रापि उप्पन्नन्ति अज्झाहारवसेन ततोति पञ्चमियन्तं पदं भवति, न भयत्थयोगवसेन; तस्मा हेट्ठा विसुं लक्खणं ठपितं। क्वचीति किं – गम्भीरञ्च कथं कत्ता; कालेन धम्मीकथं भासिता होति; परेसं पुञ्ञानि अनुमोदिता; बुज्झिता सच्चानि, कटं कारको, पसवो घातको, तथा निट्ठादीसु – सुखकामी विहारं कतो, रथं कतवन्तो, रथं कतावी, हत्थिस्मिम्पि कतावी, कटं कत्ता, कटं करोन्तो, कटं करानो, कटं कुरुमानो इच्चादि।</p>

<p rend="bodytext"></p>
<p rend="bodytext" n="641"><hi rend="paranum">६४१</hi><hi rend="dot">.</hi> <hi rend="bold">कम्म-करण-निमित्तत्थेसु सत्तमी।</hi></p>
<p rend="bodytext">“सुन्दरा आवुसो इमे आजीवकाभिक्खूसु अभिवादेन्ति” एवं कम्मत्थे; हत्थेसु पिण्डाय चरन्ति, पत्तेसु पिण्डाय चरन्ति, पथेसु गच्छन्ति एवं करणत्थे च; अजिनम्हि हञ्ञते दीपि, कुञ्जरो दन्तेसु हञ्ञते” एवं निमित्तत्थे।</p>

<p rend="bodytext"></p>
<p rend="bodytext" n="642"><hi rend="paranum">६४२</hi><hi rend="dot">.</hi> <hi rend="bold">सम्पदाने च।</hi></p>
<p rend="bodytext">सम्पदाने च सत्तमी विभत्ति होति – सङ्घे दिन्नं महप्फलं; सङ्घे गोतमि देहि; सङ्घे दिन्ने अहञ्चेव पूजितो भविस्सामि।</p>

<p rend="bodytext"></p>
<p rend="bodytext" n="643"><hi rend="paranum">६४३</hi><hi rend="dot">.</hi> <hi rend="bold">पञ्चमियत्थे च।</hi></p>
<p rend="bodytext">पञ्चमियत्थे च सत्तमी विभत्ति होति – कदलीसु गजे रक्खन्ति।</p>

<p rend="bodytext"></p>
<p rend="bodytext" n="644"><hi rend="paranum">६४४</hi><hi rend="dot">.</hi> <hi rend="bold">काल-भावेसु च।</hi></p>
<p rend="bodytext">कालत्थेसु च भावलक्खणे भावे च लिङ्गम्हा सत्तमी विभत्ति होति। एत्थ च कालो नाम खण-लय-मुहुत्त-पुब्बण्हादिको समयो; तत्थ दसच्छरप्पमाणो कालो खणो नाम, तेन खणेन दसखणो कालो लयो नाम, तेन लयेन दसलयो कालो खणलयो नाम, तेन दसगुणो मुहुत्तो नाम, मुहुत्तेन दसगुणो खणमुहुत्तो नामाति अयं विभागो वेदितब्बो। भावो नाम किरिया, सा धात्वत्थोतिपि वुच्चति, सा चेत्थ किरियन्तरोपलक्खणाव अधिप्पेता। तेसु काले – पुब्बण्हसमये गतो सायण्हसमये आगतो, अकाले वस्सति तस्स काले तस्स न वस्सति, फुस्समासम्हा तीसु मासेसु विसाखमासो, इतो सतसहस्सम्हि कप्पे उप्पज्जि चक्खुमा; भावे – भिक्खूसु भोजियमानेसु गतो भुत्तेसु आगतो, गोसु दुय्हमानासु गतो दुद्धासु आगतो इच्चेवमादि। तत्र भिक्खूसूति भावसत्तमी। कथं भावसत्तमी नाम भवतीति चे – भाववसेन लद्धा सत्तमी भावसत्तमीति अत्थवसेन। एत्थ भावोति किरिया; यस्स हि भावेन भावलक्खणं भवति, तस्मिं सत्तमी भवति; इदं वुत्तं होति – यस्स किरियाय अञ्ञस्स किरियाय लक्खणं सल्लक्खणं जाननं भवति, तस्मिं पठमकिरियावति पुग्गले सत्तमी विभत्ति उपलब्भतीति – तदत्थजोतकं इदं सुत्तं – “अथ खो मारो पापिमा अचिरपक्कन्ते आयस्मन्ते आनन्दे येन भगवा तेनुपसङ्कमी”ति, तत्थ मारस्स भगवन्तं उपसङ्कमनकिरिया आयस्मतो आनन्दस्स भगवतो सन्तिका पक्कमनकिरियाय लक्खीयति, तस्मा तस्मिं पक्कमनकिरियावति आयस्मन्ते आनन्दे सत्तमी विभत्ति भवति। इमस्मिं ठाने येभुय्यवसेन समानाधिकरणभूते भाववाचकपदे विज्जमाने येव समानाधिकरणपदवति पदे भावसत्तमीति वोहारो पवत्तति, गरू पन कत्थचि ठाने समानाधिकरणभूतं भाववाचकपदं अविज्जमानम्पि आहरित्वा समानाधिकरणपदं कत्वा तत्थ भावसत्तमीति वोहरन्ति, तथाहि ते “सति, गम्ममाने, वत्तब्बे”ति च आदीनि यथारहं अज्झाहरन्ति। तत्थ सिया यदि भिक्खूसु भोजियमानेसूति एत्थ भिक्खूसूति अयं भाववसेन लद्धा सत्तमीति भावसत्तमी नाम सिया, भोजियमानेसूति एसा पन कतरा नाम सत्तमी सिया, कतरेन च लक्खणेन साधेतब्बाति? तुल्याधिकरणसत्तमी नाम एसा अनेनेव च लक्खणेन साधेतब्बाति। ननु एसा येव भावे वत्तमाना सत्तमी भावसत्तमीति अन्वत्थवसेन वत्तब्बाति। सच्चं, तथापि भावसत्तमीति वोहारो तादिसेसु पोराणेहि न आरोपितो, इतरत्र पनारोपितोति दट्ठब्बो; यथा पन विज्जाचरणसम्पन्नं बुद्धं वन्दाम गोतमन्ति एत्थ बुद्धन्ति कम्मत्थे दुतियाति अनेन सिद्धं, विज्जाचरणसम्पन्नं गोतमन्ति च अनेनेव, तथा भावसत्तमीविसयेपि वुत्तप्पकारेनेव लक्खणेन समानाधिकरणपदेसु विभत्तुप्पत्ति सिज्झति, एवं सन्तेपि यथा विज्जाचरणसम्पन्नं बुद्धं वन्दाम गोतमन्ति आदीसु द्वे कम्मानि, तीणि कम्मानि, चत्तारि कम्मानीति आदिना बहूनि कम्मानि न इच्छितानि, एकमेव कम्मं इच्छितं, बहूहि पदेहि एकस्सेव अत्थस्स कथितत्ता, एवमेव भिक्खूसु भोजियमानेसु, अचिरपक्कन्ते आयस्मन्ते आनन्देति च आदीसुपि द्वे भावसत्तमियो, तिस्सो भावसत्तमियो, चतस्सो भावसत्तमियोति आदिना बहू भावसत्तमियो न इच्छितब्बा, एका येव भावसत्तमी इच्छनीया, बहूहि पदेहि एकस्सेव अत्थस्स कथितत्ता - एस नयो समानाधिकरणसम्पदानादीसूति निट्ठं एत्थावगन्तब्बं।</p>

<p rend="bodytext"></p>
<p rend="bodytext" n="645"><hi rend="paranum">६४५</hi><hi rend="dot">.</hi> <hi rend="bold">उपाधियोगे अधिक-इस्सरवचने।</hi></p>
<p rend="bodytext">यस्मा उप अधि इच्चेते अधिक-इस्सरवचने वत्तन्ति, तस्मा तेसं उप-अधीनं योगे गम्ममाने अधिकवचने च इस्सरवचने च सत्तमी विभत्ति होति। एत्थ च इस्सरवचनन्ति इदं द्विधा गहितं – इस्सरस्स वचनं उदीरणन्ति इस्सरवचनं, इस्सरवचनं यस्स वत्थुनो तं इस्सरवचनन्ति च, तेन इस्सरपरिदीपकवचने यस्स कस्सचि अयं इस्सरोति वदन्ति, तं दीपकवचने च सत्तमी विभत्ति होति – उप खारियं दोणो, खारिया दोणोधिकोति अत्थो; उप निक्खे कहापणं, निक्खस्स कहापणं अधिकन्ति अत्थो; अधि ब्रह्मदत्ते पञ्चाला, ब्रह्मदत्तिस्सरा पञ्चालाति अत्थो; अधि नच्चे गोतमी, नच्चिस्सरा गोतमीति अत्थो; अधि देवेसु बुद्धो, सम्मुतिदेवादिदेविस्सरो बुद्धोति अत्थो। केचि पन गरू अधिसद्दस्स अधिकत्थतं गहेत्वा “तिविधेहिपि देवेहि सब्बञ्ञुबुद्धो अधिकोति अत्थो”ति अत्थं वदन्ति। एत्थ सिया – अधि ब्रह्मदत्तेति, अधि देवेसूति च इदं किं समासपदं, उदाहु व्यासपदन्ति? व्यासपदन्ति गहेतब्बं; तथा हि यदि समासपदं सिया, “इस्सरभूते ब्रह्मदत्ते पञ्चाला”ति च “इस्सरभूतेसु देवेसु बुद्धो”ति च अनिच्छितत्थापत्ति सिया, तस्मा व्यासवसेन गोसु इस्सरोति एत्थ विय इस्सरा ब्रह्मदत्ते पञ्चाला, इस्सरो देवेसु बुद्धोति अत्थो अवगन्तब्बो, एस नयो अधि नच्चे गोतमीति एत्थापि, उप खारियं दोणोति आदीसु पन अधिको खारिया दोणोति छट्ठियत्थयोजनावसेन अत्थो अवगन्तब्बो।</p>

<p rend="bodytext"></p>
<p rend="bodytext" n="646"><hi rend="paranum">६४६</hi><hi rend="dot">.</hi> <hi rend="bold">उस्सुक्क-मण्डितेसु ततिया च।</hi></p>
<p rend="bodytext">उस्सुक्क-मण्डितत्थेसु ततिया विभत्ति होति सत्तमी च, एत्थ च उस्सुक्कसद्दो सेहत्थवाचको, मण्डितसद्दो पसन्नवाचको – ञाणेन उस्सुक्को, ञाणस्मिं वा उस्सुक्को, ञाणेन पसीदितो, ञाणस्मिं वा पसीदितो सप्पुरिसो। एत्थ पन किञ्चापि उस्सुक्कमण्डितत्थेसु वुत्तप्पकारा विभत्तियो न होन्ति, अञ्ञस्मिं येवत्थे होन्ति, तथापि अञ्ञस्मिं अत्थे तासं उप्पत्ति उस्सुक्कमण्डितत्थहेतु येव होतीति ते अत्थे पधाने कत्वा उस्सुक्कमण्डितेसूति वुत्तन्ति दट्ठब्बं, एस नयो अञ्ञत्रापि ईदिसेसु ठानेसु।</p>

<p rend="bodytext"></p>
<p rend="bodytext" n="647"><hi rend="paranum">६४७</hi><hi rend="dot">.</hi> <hi rend="bold">अक्खातरि उपयोगे पञ्चमी।</hi></p>
<p rend="bodytext">अक्खाताति पटिपादयिता, उपयोगोति सीलादीनि समादियित्वा गय्हमानं नियमपुब्बकं विज्जागहणं –</p>
<p rend="gatha1">उट्ठानञ्च उपट्ठानं, सुस्सूसा पारिचरियं;</p>
<p rend="gatha1">सक्कच्चं सिप्पुग्गहणं, नियमोति पवुच्चति।</p>
<p rend="bodytext">उपयोगे गम्ममाने अक्खातरि पञ्चमी विभत्ति होति, “अत्थे असम्भवतो सद्दे वुत्तविधानं होतीति वचनतो तंवाचकसद्दतो पञ्चमी विभत्ति भवति – उपज्झाया अधीते, उपज्झाया सुणोति, यम्हा धम्मं विजानेय्य। उपयोगेति किं – नाटकस्स सुणोति. मुखमत्तदीपनियं पन एतानि उदाहरणानि “अपादानग्गहणेन चेव दिसायोगग्गहणेन च सिज्झन्ती”ति वुत्तं। सिज्झन्तु वा मा वा, मयं पन लक्खणानं पज्जुन्नगतिकभावविञ्ञापनत्थञ्चेव वोहारभेदेसु नानप्पकारतो सोतूनं कोसल्लजननत्थञ्च वित्थारतो लक्खणानि दस्सेम, तस्मा तत्थ तत्थ पुनरुत्तिदोसो होतीति न वत्तब्बं, सासनत्थाय हि महती उस्सोळ्हि इध कताति।</p>

<p rend="bodytext"></p>
<p rend="bodytext" n="648"><hi rend="paranum">६४८</hi><hi rend="dot">.</hi> <hi rend="bold">यं-तं-किंयोगे कारणतो क्वचि।</hi></p>
<p rend="bodytext">यं तं किं इच्चेतेसं योगे कारणसद्दतो क्वचि पञ्चमी विभत्ति होति – यंकारणा, तंकारणा, किंकारणा मे न करोसि दुक्खं। क्वचीति कस्मा – किंकारणं।</p>

<p rend="bodytext"></p>
<p rend="bodytext" n="649"><hi rend="paranum">६४९</hi><hi rend="dot">.</hi> <hi rend="bold">कारणत्थे हेतु-किं-य-तेहि पठमा।</hi></p>
<p rend="bodytext">कारणत्थे वत्तमानेहि हेतु किं य त इच्चेतेहि क्वचि पठमा विभत्ति होति – न अत्तहेतु अलिकं भणाति; किं कारणं भगवन्तं निन्दाम; किं नु जातिं न रोचेसि; यञ्च पुत्ते न पस्सामि; तं तं गोतम पुच्छामि, एत्थ च तस्मा भगवन्तं पुच्छामीति अत्थक्कमवसेन सामञ्ञतो निद्दिट्ठानम्पि तं-तंसद्दानं यथाक्कमं दूरत्थ-अम्हत्थवाचकता विञ्ञायति। तत्थ केचि “किं कारण”न्ति पदं दुतियावचनन्ति वदन्ति। तं न युत्तं, “न अत्तहेतु अलिकं भणाती”ति पठमाय दस्सनतोति।</p>

<p rend="bodytext"></p>
<p rend="bodytext" n="650"><hi rend="paranum">६५०</hi><hi rend="dot">.</hi> <hi rend="bold">किंस्मा छट्ठी।</hi></p>
<p rend="bodytext">कारणत्थे वत्तमाना किंसद्दतो क्वचि छट्ठी विभत्ति होति – तं किस्स हेतु; किस्स तुम्हे किलमथ। क्वचीति किं – केन कारणेन आगतोसि, कस्मा वदेसि।</p>

<p rend="bodytext"></p>
<p rend="bodytext" n="651"><hi rend="paranum">६५१</hi><hi rend="dot">.</hi> <hi rend="bold">हेतुतो छट्ठिया लोपोति केचि।</hi></p>
<p rend="bodytext">केचि गरू सद्दसत्थे कारणत्थवाचकहेतुसद्दतो छट्ठीविभत्तिं दिस्वा तत्थ तं मतं रोचेन्ता सासनस्मिं कारणत्थे वत्तमाना हेतुसद्दतो छट्ठिया लोपो होतीति इच्छन्ति, “अन्नस्स हेतुस्स वसती”ति तेसं लद्धि, एवं “बुद्धस्स हेतु, तं किस्स हेतू”ति एत्थापि छट्ठिया लोपो, एवञ्च सति साट्ठकथे तेपिटके बुद्धवचने कत्थचि सुत्तप्पदेसे हेतुसद्दतो छट्ठिया अलोपोपि सिया, तादिसो पयोगो न कत्थचिपि दिस्सति; अट्ठकथाचरियेहिपि किस्स हेतूति किस्स हेतुस्साति छट्ठीवसेन पाळिविवरणं वुच्चेय्य, न च तेहि तथा वुच्चित्थ - तस्मा अन्नस्स हेतु वसतीति आदीसु अन्नस्स कारणा वसतीति आदिना अत्थो सम्पटिपादेतब्बो।</p>

<p rend="bodytext"></p>
<p rend="bodytext" n="652"><hi rend="paranum">६५२</hi><hi rend="dot">.</hi> <hi rend="bold">यथातन्ति छट्ठी-पठमानं पाळि।</hi></p>
<p rend="bodytext">पाळिसद्दो पटिपाटिवाचको, कारणत्थे वत्तमानानं छट्ठी-पठमानं पटिपाटि तन्तिअनुरूपं होति – तं किस्स हेतु, तन्ति पदपूरणे निपातपदं, किस्स हेतूति केन कारणेन, कस्माति वा पञ्चमीवसेन विवरणम्पि कातब्बं।</p>

<p rend="bodytext"></p>
<p rend="bodytext" n="653"><hi rend="paranum">६५३</hi><hi rend="dot">.</hi> <hi rend="bold">पठमा-पञ्चमीनं।</hi></p>
<p rend="bodytext">कारणत्थे वत्तमानानं पठमा-पञ्चमीनम्पि पटिपाटि तन्तिअनुरूपं होति – यंकारणा इच्चेवमादि।</p>

<p rend="bodytext"></p>
<p rend="bodytext" n="654"><hi rend="paranum">६५४</hi><hi rend="dot">.</hi> <hi rend="bold">तब्बिपरीतानञ्च।</hi></p>
<p rend="bodytext">तासं पठमा-पञ्चमीनं विपरीतवसेन ठितानं कारणत्थे वत्तमानानं पटिपाटि तन्तिअनुरूपं होति – “सो ततोनिदानं मरणं वा निगच्छेय्य मरणमत्तं वा दुक्खं” इच्चेवमादि।</p>

<p rend="bodytext"></p>
<p rend="bodytext" n="655"><hi rend="paranum">६५५</hi><hi rend="dot">.</hi> <hi rend="bold">यंकारण इच्चादि निपातसमुदायोति वा।</hi></p>
<p rend="bodytext">पाळिनयानं दुज्जानत्ता अपरेन नयेन यंकारणा इच्चादिपदं निपातसमुदायोति सल्लक्खेतब्बं, तस्मा न तत्थ पठमाति वा पञ्चमीति वा छट्ठीति वा विभत्तिविचारणा कातब्बा – यंकारणा, किंकारणा, किस्स हेतु, ततोनिदानं इच्चेवमादि।</p>

<p rend="bodytext"></p>
<p rend="bodytext" n="656"><hi rend="paranum">६५६</hi><hi rend="dot">.</hi> <hi rend="bold">येभुय्येन इच्च आदयो विभत्यन्तपतिरूपका।</hi></p>
<p rend="bodytext">येभुय्येन इच्च एवमादयो सद्दा विभत्यन्तपतिरूपका निपाताव्ययाति वेदितब्बा – येभुय्येन सत्ता अपायेसु निब्बत्तन्ति; अन्तरेन यमकसालानं; अन्तरेन परोपदेसा, सामं येव सच्चानि अभिसम्बुज्झि इच्चेवमादि।</p>

<p rend="bodytext"></p>
<p rend="bodytext" n="657"><hi rend="paranum">६५७</hi><hi rend="dot">.</hi> <hi rend="bold">सह-सद्धिंयोगे ततियत्थे क्वचि पञ्चमी।</hi></p>
<p rend="bodytext">परिनिब्बुते भगवति सह परिनिब्बाना ब्रह्मा सहंपति गाथाय अज्झभासि; सह वचना च पन भगवतो सुप्पवासा कोलियधीता ... अरोगा अरोगं पुत्तं विजायि; सद्धिं सावकसङ्घतो इधेव परिनिब्बिस्सं, एत्थ च तोपच्चयो पगेव पटिलद्धविभत्तिसञ्ञत्ता सञ्ञावसेन पञ्चमी विभत्तीति वुत्तो। तत्थ सह परिनिब्बानाति परिनिब्बानेन सहेव, सह वचनाति वचनेन सहेवाति अत्थो, ईदिसेसु हि ठानेसु विवच्छेदफलत्ता एवसद्दो अवुत्तोपि अज्झाहरित्वाव योजेतब्बो। क्वचीति किं – महता भिक्खुसङ्घेन सद्धिं, सह पुत्तेहि सम्मति।</p>

<p rend="bodytext"></p>
<p rend="bodytext" n="658"><hi rend="paranum">६५८</hi><hi rend="dot">.</hi> <hi rend="bold">सहयोगे ततियत्थे सत्तमी।</hi></p>
<p rend="bodytext">सह सच्चे कते मय्हं, मम सच्चकिरियाय सहेवाति अत्थो, एत्थ हि करणं कतं किरिया, “भिक्खुस्स कालङ्कते सङ्घो पत्तचीवरस्स सामी”ति एत्थ विय।</p>

<p rend="bodytext"></p>
<p rend="bodytext" n="659"><hi rend="paranum">६५९</hi><hi rend="dot">.</hi> <hi rend="bold">पठमत्थे ततिया-सत्तमियो।</hi></p>
<p rend="bodytext">मणिना मे अत्थो; इदम्पिस्स होति सीलस्मिं।</p>

<p rend="bodytext"></p>
<p rend="bodytext" n="660"><hi rend="paranum">६६०</hi><hi rend="dot">.</hi> <hi rend="bold">ततियत्थे पठमा।</hi></p>
<p rend="bodytext">अज्झासयं आदिब्रह्मचरियं; अनागारेहि चूभयं, एत्थ च उभयन्ति उभयेहि, विभत्तिवचनविपल्लासोयं, तथा हि थेरगाथासु “अप्पिच्छो चेव सन्तुट्ठो”ति उपसेनत्थेरगाथायं करणेति इदं पच्चत्तवचनन्ति वुत्तं।</p>

<p rend="bodytext"></p>
<p rend="bodytext" n="661"><hi rend="paranum">६६१</hi><hi rend="dot">.</hi> <hi rend="bold">ततियत्थे सत्तमी।</hi></p>
<p rend="bodytext">मणिम्हि पस्स निम्मितं, मणिना निम्मितन्ति अत्थो; खीयेथ कप्पो चिरदीघमन्तरे, चिरदीघस्स अद्धुनो अच्चयेनाति अत्थो।</p>

<p rend="bodytext"></p>
<p rend="bodytext" n="662"><hi rend="paranum">६६२</hi><hi rend="dot">.</hi> <hi rend="bold">समये करणोपयोग-भुम्मवचनानि पिटकक्कमेन।</hi></p>
<p rend="bodytext">विनयपिटकादीनं तिण्णं पिटकानं कमेन समये करणवचनं उपयोगवचनं भुम्मवचनञ्च होति – तेन समयेन बुद्धो भगवा वेरञ्जायं विहरति नळेरुपुचिमन्दमूले इदं विनये करणवचनं, एकं समयं भगवा अन्तरा च राजगहं अन्तरा च नाळन्दं अद्धानमग्गप्पटिपन्नो होति इदं सुत्ते उपयोगवचनं, यस्मिं समये कामावचरं कुसलं चित्तं उप्पन्नं होति इदं अभिधम्मे भुम्मवचनं।</p>
<p rend="bodytext">एत्थाह – कस्मा तीसु पिटकेसु समयस्स करणवचनादिवसेन विसदिसनिद्देसो कतोति। पकासेतब्बस्स तस्स तस्स अत्थविसेसस्स सम्भवतो, कथं – विनये ताव हेतुअत्थो च करणत्थो च सम्भवति, यो हि सो सिक्खापदपञ्ञत्तिसमयो सारिपुत्तादीहिपि दुब्बिञ्ञेय्यो, तेन समयेन हेतुभूतेन करणभूतेन च सिक्खापदानि पञ्ञापयन्तो सिक्खापदपञ्ञत्तिहेतुञ्च अपेक्खमानो भगवा तत्थ तत्थ विहासि, तस्मा तदत्थजोतनत्थं विनये करणवचनेन निद्देसो कतो, सुत्तन्ते च अच्चन्तसंयोगत्थो सम्भवति, यञ्हि समयं भगवा ब्रह्मजालादीनि सुत्तन्तानि देसेसि, अच्चन्तं एव तं समयं करुणाविहारेन विहासि, तस्मा तदत्थजोतनत्थं तत्थ उपयोगनिद्देसो कतो। अभिधम्मे पन अधिकरणत्थो भावेनभावलक्खणत्थो च सम्भवति, अधिकरणञ्हि कालत्थो च समूहत्थो च समयो तत्थ वुत्तानं फस्सादिधम्मानं, खण-समवाय-हेतुसङ्खातस्स च समयस्स भावेन तेसं भावो लक्खीयति, तस्मा तदत्थजोतनत्थं तत्थ भुम्मवचनेन निद्देसो कतोति वेदितब्बो। होति चेत्थ -</p>
<p rend="gatha1">“तं तं अत्थं अपेक्खित्वा, समयो विनयादिसु;</p>
<p rend="gatha1">करणेनुपयोगेन, भुम्मेन च पकासितो”ति।</p>
<p rend="bodytext">पोराणा पन वण्णयन्ति – तं समयन्ति वा तस्मिं समयेति वा तेन समयेनाति वा अभिलापमत्तभेदो एस, सब्बत्थ भुम्ममेव अत्थोति, तस्मा तेसं लद्धिया तेन समयेनाति वुत्तेपि तस्मिं समयेति अत्थो, एकं समयन्ति वुत्तेपि एकस्मिं समयेति अत्थो वेदितब्बो।</p>

<p rend="bodytext"></p>
<p rend="bodytext">एत्थ ठत्वा करणभेदं वदाम – यथा हि लोभादयो अलोभादयो च हेतुहेतू नाम भवन्ति, ततो अञ्ञे पच्चयभूता धम्मा पच्चयहेतू नाम भवन्ति, एवमेतं करणे पवत्तं करणवचनं ‘करणकरणं’ नाम होति, कत्तादीसु पवत्तञ्च कत्तुकरणं, हेतुकरणन्ति आदिकं नामं इमस्मिं पकरणे लब्भतीति वेदितब्बं। एवं ञत्वा पुन उदाहरणेन सद्धिं तं नामं वेदितब्बं – “चक्खुना रूपं पस्सति” इदं करणकरणं, “स्वाक्खातो भगवता धम्मो” इदं कत्तुकरणं, “सारिपुत्तोति नामेन विस्सुतो” इदं विसेसनकरणं, “अन्नेन वसति” इदं हेतुकरणं, “भिन्नेन सीसेन आगतो” इदं इत्थम्भूतकरणं, “भुञ्ज पुत्तेहि खत्तिय” इदं सहत्थकरणं, “मणिना मे अत्थो” इदं पच्चत्तकरणं, “संविभजेथ नो रज्जेन” इदं कम्मकरणं, “सुमुत्ता मयं तेन महासमणेन” इदं निस्सक्ककरणं, “तेन खो पन समयेन” इदं भुम्मकरणं, “पकतिया अभिरूपो, येभुय्येन चम्पेय्यका ब्राह्मणगहपतिका” इच्चेवमादि तदञ्ञकरणं; एवं एकादसविधं करणं भवति। तं पन तदञ्ञकरणं भेदितं अनेकविधं होति – निपातयोगकरणं पटिक्खेपकरणं कुच्छितङ्गकरणं किरियापवग्गकरणं कालद्धानकरणं मण्डितुस्सुक्ककरणं सहादियोगकरणं पुब्ब-सदिस-सं-ऊन-कलह-निपुण-मिस्सक-सखिलादियोगकरणं अयोगकरणन्ति एवं अनेकविधं तदञ्ञकरणं होतीति दट्ठब्बं।</p>

<p rend="bodytext"></p>
<p rend="bodytext" n="663"><hi rend="paranum">६६३</hi><hi rend="dot">.</hi> <hi rend="bold">सङ्खा-लिङ्गत्थाविकरणत्थं उप्पत्ति विभत्तीनं।</hi></p>
<p rend="bodytext">सङ्खा-विकरणत्थं लिङ्गत्थाविकरणत्थञ्च विभत्तीनं उप्पत्ति होति – पुरिसो तिट्ठति, पुरिसा तिट्ठन्ति, एकं, द्वे, तीणि।</p>
<p rend="bodytext" n="664"><hi rend="paranum">६६४</hi><hi rend="dot">.</hi> <hi rend="bold">एकम्हि एकवचनं।</hi></p>
<p rend="bodytext">एकम्हि अत्थे वत्तब्बे एकवचनं होति – इत्थी, पुरिसो, चित्तं।</p>

<p rend="bodytext"></p>
<p rend="bodytext" n="665"><hi rend="paranum">६६५</hi><hi rend="dot">.</hi> <hi rend="bold">एकम्हि विय बहुम्हि पि।</hi></p>
<p rend="bodytext">एकस्मिं अत्थे विय बहुम्हिपि अत्थे वत्तब्बे एकवचनं होति – सा सेना महती आसि; बहुज्जनो पसन्नोसि, महाजनो, भिक्खुसङ्घो, मच्छघटा इच्चेवमादि।</p>

<p rend="bodytext"></p>
<p rend="bodytext" n="666"><hi rend="paranum">६६६</hi><hi rend="dot">.</hi> <hi rend="bold">बहुम्हि बहुवचनं।</hi></p>
<p rend="bodytext">बहुम्हि अत्थे वत्तब्बे बहुवचनं होति – इत्थियो, पुरिसा, चित्तानि।</p>

<p rend="bodytext"></p>
<p rend="bodytext" n="667"><hi rend="paranum">६६७</hi><hi rend="dot">.</hi> <hi rend="bold">बहुम्हि विय एकम्हि पि।</hi></p>
<p rend="bodytext">बहुम्हि अत्थे विय एकम्हि पि अत्थे बहुवचनं होति – अप्पच्चया धम्मा इच्चेवमादि।</p>

<p rend="bodytext"></p>
<p rend="bodytext" n="668"><hi rend="paranum">६६८</hi><hi rend="dot">.</hi> <hi rend="bold">समुदाय-जाति-निस्सय-एकत्तलक्खणेसु एकवचनं।</hi></p>
<p rend="bodytext">समुदाये जातियं निस्सयवसेनोपचारितनिस्सिते एकत्तलक्खणे च एकवचनं होति; समुदाये ताव – देवसङ्घो, सब्बो जनो इच्चेवमादि, जातियं – सञ्चिच्च पाणो जीविता न वोरोपेतब्बो, सस्सो सम्पन्नो इच्चेवमादि, निस्सयवसेनोपचारितनिस्सिते – सावत्थि सद्धा अहोसि पसन्ना, अयं भन्ते नाळन्दा इद्धा चेव फीता च बहुजना आकिण्णमनुस्सा भगवति अभिप्पसन्ना इच्चेवमादि, सावत्थिवासिनो सद्धा पसन्ना अहेसुन्ति आदिना अत्थो योजेतब्बो; एकत्तलक्खणे – कुसलाकुसलं, समथविपस्सनं, तिलक्खणं, चुतूपपातो, आगतिगति इच्चेवमादि।</p>

<p rend="bodytext"></p>
<p rend="bodytext" n="669"><hi rend="paranum">६६९</hi><hi rend="dot">.</hi> <hi rend="bold">बहुम्हि समुदायेबहुवचनं।</hi></p>
<p rend="bodytext">बहूसु समुदायेसु बहुवचनं होति – पूजिता ञातिसङ्घेहि, देवकाया समागता; सट्ठेते देवनिकाया इच्चेवमादि।</p>

<p rend="bodytext"></p>
<p rend="bodytext" n="670"><hi rend="paranum">६७०</hi><hi rend="dot">.</hi> <hi rend="bold">क्वचि जाति-अत्त-गरुसु च।</hi></p>
<p rend="bodytext">जाति-अत्त-गरुसु च क्वचि बहुवचनं होति – समिद्धा यवा, समिद्धो यवो, सम्पन्ना वीहयो, सम्पन्नो वीहि; अम्हाकं पकति, मम पकति; अब्भागतानासनकं अदासिं, अहं अत्तनो सन्तिकं आगतस्स भिक्खुनो आसनं अदासिन्ति अत्थो।</p>

<p rend="bodytext"></p>
<p rend="bodytext" n="671"><hi rend="paranum">६७१</hi><hi rend="dot">.</hi> <hi rend="bold">अपरिच्छेद-मातिकानुसन्धिनय-पुच्छानुसन्धिनय-पुच्छासभाग-पुथुचित्तसमायोग-पुथुआरम्मण-तन्निवास-तंपुत्त-एकाभिधान-तन्निस्सितापेक्ख-आरम्मणकिच्चभेदेसु च।</hi></p>
<p rend="bodytext">अपरिच्छेदे, मातिकानुसन्धिनये, पुच्छानुसन्धिनये, पुच्छासभागे, पुथुचित्तसमायोगे पुथुआरम्मणे, तन्निवासे, तंपुत्ते, एकाभिधाने, तन्निस्सितापेक्खे, आरम्मणभेदे, किच्चभेदे च बहुवचनं होति; अपरिच्छेदे ताव – अप्पच्चया धम्मा, असङ्खता धम्मा अनिरूपितसङ्खावसेन बहुवचनं वा एतं; मातिकानुसन्धिनये – कतमे धम्मा अप्पच्चया इच्चेवमादि; पुच्छानुसन्धिनये – इमे धम्मा अप्पच्चया इच्चेवमादि; पुच्छासभागे – कतमे धम्मा नो परामासा – ते धम्मे ठपेत्वा अवसेसा कुसलाकुसलाब्याकता धम्मा इच्चेवमादि; पुथुचित्तसमायोगे पुथुआरम्मणे – अत्थि भिक्खेव अञ्ञेव धम्मा गम्भीरा दुद्दसा इच्चेवमादि; तन्निवासे – सक्केसु विहरति इच्चेवमादि; तंपुत्ते – सन्ति पुत्ता विदेहानं इच्चेवमादि; एकाभिधाने – गच्छथ तुम्हे सारिपुत्ता; एथ व्यग्घ निवत्तव्हो इच्चेवमादि; तन्निस्सितापेक्खे – मञ्चा उक्कुट्ठिं करोन्ति इच्चेवमादि; आरम्मणभेदे – चत्तारो सतिपट्ठाना, किच्चभेदे – चत्तारो सम्मप्पधानाति।</p>

<p rend="bodytext"></p>
<p rend="bodytext" n="672"><hi rend="paranum">६७२</hi><hi rend="dot">.</hi> <hi rend="bold">लिङ्ग-विभत्ति-वचन-काल-पुरिस-अक्खरानं विपल्लासो।</hi></p>
<p rend="bodytext">इमस्मिं पावचने कत्थचि लिङ्गविपल्लासो विभत्तिविपल्लासो वचनविपल्लासो कालविपल्लासो पुरिसविपल्लासो अक्खरविपल्लासोति छब्बिधो विपल्लासो भवति। तत्थ लिङ्गविपल्लासो ताव – सिविपुत्तानि चाव्हय; एवं धम्मानि सुत्वान, विप्पसीदन्ति पण्डिता इच्चेवमादि। विभत्तिविपल्लासो अनेकेहि लक्खणेहि विभावितोव, एवं सन्तेपि सम्मुय्हितब्बट्ठाने सोतूनं असम्मोहत्थं पुन विसेसतो विभत्तिविपल्लासं कथयाम, सेय्यथिदं – “अयं पुरिसो मम अत्थकामो, यो मं गहेत्वान दकाय नेति”; “अप्पो सग्गाय गच्छति” अयं दुतियत्थे चतुत्थी, दकं नेति, सग्गं गच्छतीति अत्थो सम्पटिपादेतब्बो; “असक्कता चस्म धनञ्जयाया”ति, अयं ततियत्थे चतुत्थी, धनञ्जयेनाति अत्थो; “पुञ्ञाय सुगतिं यन्ति, चागाय विपुलं धनं” अयम्पि ततियत्थे चतुत्थी, पुञ्ञेन चागेनाति अत्थो, सो च खो पुञ्ञेन हेतुभूतेन, चागेन हेतुभूतेनाति हेतुत्थवसेनेव वेदितब्बो, तत्थ च पुञ्ञायाति इदं नपुंसकरूपं, न इत्थिलिङ्गरूपं, चागायाति इदं पन पुल्लिङ्गरूपं। गरू पन “पुञ्ञाय चागाया”ति इदं पदद्वयं इत्थिलिङ्गआपच्चयन्तं पञ्चमियन्तञ्च इच्छन्ति, एवञ्हि सति “दकाय नेति, अप्पो सग्गाय गच्छति, असक्कता चस्म धनञ्जयाया”ति एत्थापि दकाय सग्गाय धनञ्जयायाति पदत्तयम्पि इत्थिलिङ्गं आपच्चयन्तं सिया। न हेतं इत्थिलिङ्गं, न च आपच्चयन्तं सिया, अथ खो यथाक्कमं नपुंसकलिङ्गं पुल्लिङ्गं चतुत्थेकवचनस्स आयादेसेन सम्भूतरूपं सोतूनं अतिविम्हापनकरं सद्दसत्थेहि असाधारणं सासने अच्छरियब्भुतरूपं, तथा हि सद्दसत्थनयनिस्सितं “नमो बुद्दाया”ति चतुत्थीरूपं सासनं पत्वा “नमो बुद्धस्सा”ति रूपमेव भवति, अट्ठकथाचरियापि पाळिअनुरूपं एतादिसं रूपमेव सद्दरचनाविसये ठपेन्ति, नमो बुद्दायाति रूपसदिसं पन रूपं सासनस्मिं तदत्थतुमत्थ-विभत्तिविपल्लासे येव दिस्सति, न दान-नमोयोगादीसूति अयं अत्थो हेट्ठा वित्थारतो विभावितोव; “विरमथायस्मन्तो मम वचनाय” अयं पञ्चमियत्थे चतुत्थी, मम वचनतोति अत्थो; भिय्योसो मत्तायाति एत्थ पन मत्तसद्दो नपुंसकलिङ्गोव विभत्तिविपल्लासवसेन चतुत्थेकवचनस्स आयादेसवसेन च पञ्चमियत्थे चतुत्थी - यदि मत्तासुखपरिच्चागाति एत्थ विय इत्थिलिङ्गो, तदा पञ्चमियत्थे येव पञ्चमीति विभत्तिविपरिणामकिच्चं नत्थि, मत्तायाति एतस्स पञ्चमियत्थता “तिणा भिय्यो न मञ्ञती”ति एत्थ विय भिय्यसद्दयोगतो पाकटाव, भिय्योसो मत्ताय, मत्ततो भिय्योति अत्थो, इति पञ्चमियत्थं ञत्वा ततियत्थवसेन अत्थो सम्पटिपादेतब्बो – अतिरेकप्पमाणेनाति; “महतो गणाय भत्ता मे” अयं छट्ठियत्थे चतुत्थी, गणस्स भत्ताति अत्थो; “को नु खो भन्ते हेतु को पच्चयो भगवतो सितस्स पातुकम्माया”ति अयं सत्तमियत्थे चतुत्थी, सितस्स पातुकरणेति अत्थो, छट्ठियत्थे वा चतुत्थी, सितपातुकम्मस्स को हेतु को पच्चयोति अत्थो; “सा नून कपणा अम्मा चिररत्ताय रुच्चति” अयं अच्चन्तसंयोगदुतियत्थे चतुत्थी, चिररत्तं चिरकालन्ति हि अत्थो - इति पुन-नपुंसकलिङ्गवसेन चतुत्थेकवचनस्स आयादेससहितो विभत्तिविपल्लासो विसेसतो दट्ठब्बो, “मा इतिकिराय; सममेस्सन्ति चिराय सुब्बता; चिरस्सं वत पस्सामी”ति आदीसु पन किरायाति आदीनि विभत्यन्तपतिरूपकानि अव्ययपदानीति वेदितब्बानि, न हेतेसु विभत्तिविपल्लासनयो चिन्तेतब्बो, किर-चिरसद्दानं अव्यत्तलिङ्गत्ता। वचनविपल्लासो यथा – “नगा नगग्गेसु सुसंविरूळ्हा उदग्गमेघेन नवेन सित्ता; विवेककामस्स अरञ्ञसञ्ञिनो, जनेति भिय्यो उसभस्स कल्यतं” जनेतीति जनेन्ति, अयमेव वा पाठो। एत्थेके वदेय्युं – यदि जनेन्तीति बहुवचनपाठन्तरं दिस्सति, तदेव पमाणं कत्वा जनेन्ति भिय्यो उसभस्स कल्यतन्ति अट्ठकथाचरियेहि वत्तब्ब"न्ति, सच्चं, एवं सन्तेपि जनेतीति एकवचनपाठन्तरस्सपि दस्सनतो दुज्जानत्ता च पाळिनयस्स सद्धम्मे गारववसेन इदं अयुत्तन्ति अवत्वा जनेन्तीति वचनविपल्लासनयो अट्ठकथाचरियेहि दस्सितो; “नज्जो च अनुपरियाति, नानापुप्फदुमायुता” अयम्पि वचनविपल्लासो, तत्थ नज्जोति एका नदी। कालविपल्लासो – “छब्बस्सानि नाम मुग्गयूस-कुलत्थयूस-कलाययूस-हरेणुयूसादीनं पसटपसटमत्तेन यापेस्सति” इच्चेवमादि, तत्थ यापेस्सति नामाति नामसद्दं आनेत्वा सम्बन्धो, नामसद्दयोगेन हि अनागतस्स विय पयोगो, यापेति इच्चेवत्थो। पुरिसविपल्लासो – “पुत्तं लभेथ वरदं” इच्चादि, तत्थ लभेथाति लभेय्यं। अपरो नयो – “मा त्वं भायि महाराज” इच्चादि विभत्ति-पुरिसविपल्लासो, मा भायस्सूति हि अत्थो।</p>

<p rend="bodytext"></p>
<p rend="bodytext">अक्खरविपल्लासो पाळियं गाथासुयेव लब्भति, न चुण्णियपदेसु, सो च खो इत्थिलिङ्गे इवण्णविसयेयेव, अट्ठकथासु पन कत्थचि चुण्णियपदेसुपि लब्भति, अत्रायं पाळि – “यथा बलाकयोनिम्हि न विज्जति पुमो सदा”ति च “कुसावतिम्हि नगरे, यदा आसिं महीपती”ति च, तत्थ बलाकयोनिम्हीति बलाकयोनियं, कुसावतिम्हीति कुसावतियं, म्हिकारो हि पुं-नपुंसकलिङ्गेस्वेव दिस्सति चुण्णियपदेसु च गाथासु च तथा यंकारो इत्थिलिङ्गे येव - यथा बलाकयोनिम्हीति आदीसु अयं म्हिकारो इत्थिलिङ्गे दिस्सति, किंनु खो कारणन्ति चिन्तायं – चुण्णियपदपाळीसु अदस्सनतो अक्खरविपल्लासे म्हिकारो वत्ततीति अयमत्थो विञ्ञायति सासनयुत्तिवसेन, अट्ठकथासु पन द्विधा सन्धिम्हि वत्ततीति गाथं वत्वा चुण्णियपदट्ठानेपि सन्धिम्हीति म्हिकारपाठो दिस्सति, अत्रिमानि लक्खणानि –</p>

<p rend="bodytext"></p>
<p rend="bodytext" n="673"><hi rend="paranum">६७३</hi><hi rend="dot">.</hi> <hi rend="bold">गाथासु इत्थियं म्हिकारो।</hi></p>
<p rend="bodytext">पाळियञ्चेव अट्ठकथासु च गाथाविसये इत्थिलिङ्गट्ठाने म्हिकारो दिस्सति – कुसावतिम्हि नगरे, द्वेधा सन्धिम्हि वत्तति।</p>

<p rend="bodytext"></p>
<p rend="bodytext" n="674"><hi rend="paranum">६७४</hi><hi rend="dot">.</hi> <hi rend="bold">क्वचि अट्ठकथासु चुण्णियपदे।</hi></p>
<p rend="bodytext">अट्ठकथासु क्वचि चुण्णियपदे इत्थिलिङ्गट्ठाने म्हिकारो दिस्सति – सन्धिम्हि (पटिसन्धिम्हि)। क्वचीति किं – सन्धियं, पटिसन्धियं, सुगतियं, दुग्गतियं।</p>

<p rend="bodytext"></p>
<p rend="gatha1">इति वुत्तं ससम्बन्धं, सविभत्तादिनिच्छयं</p>
<p rend="gatha1">कारकं एत्थ युञ्जन्तु, कारका परियत्तिया।</p>
<p rend="gatha1">युञ्जति यो इध ञाणी,</p>
<p rend="gatha1">कुसलो सद्देसु भवति सत्थेसु</p>
<p rend="gatha1">पावचनम्हि तदुभये,</p>
<p rend="gatha1">कुसलाकुसलाव सनन्तना॥</p>

<p rend="bodytext"></p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे कारकविभागो नाम बावीसतिमो परिच्छेदो।</p>

<p rend="bodytext"></p>


<p rend="chapter">२३. समासकप्प</p>

<p rend="bodytext"></p>
<p rend="gatha1">इतो परं पवक्खामि, समासेन हितावहं;</p>
<p rend="gatha1">समासं अत्थसद्दानं, समासपरिदीपनं।</p>

<p rend="bodytext"></p>
<p rend="bodytext">तत्थ दुविधं समसनं – सद्दसमसनं अत्थसमसनञ्च। तेसु सद्दसमसनं लुत्तसमासे लब्भति – “समणब्राह्मणा”ति आदीसु, अत्थसमसनं अलुत्तसमासे – दूरेनिदानं, गवंपति, उरसिलोमो, देवानंपियतिस्सोति आदीसु, तदुभयम्पि वा लुत्तसमासे लब्भति – “सहायो ते महाराज, महाराजा मरुप्पियो”ति आदीसु, एत्थ च मरुप्पियोति देवानंपियतिस्सो।</p>

<p rend="bodytext"></p>
<p rend="bodytext" n="675"><hi rend="paranum">६७५</hi><hi rend="dot">.</hi> <hi rend="bold">नामोपसग्ग-निपातानं युत्तत्थो समासो।</hi></p>
<p rend="bodytext">तेसं नामोपसग्ग-निपातानं पयुज्जमानपदत्थानं यो युत्तत्थो, सो समाससञ्ञो होति – कठिनस्स दुस्सं कठिनदुस्सं इच्चादि। नामोपसग्ग-निपातानन्ति किमत्थं – “देवदत्तो पचती”ति आदीसु आख्यातेन समासो न होतीति दस्सनत्थं। युत्तत्थोति किमत्थं – “भटो रञ्ञो, पुत्तो देवदत्तस्सा”ति आदीसु अञ्ञमञ्ञानपेक्खेसु, “बकस्स सेतानि पत्तानी”ति आदीसु अञ्ञसापेक्खेसु अयुत्तत्थताय समासो न होतीति दस्सनत्थं। समास इच्चनेन क्वत्थो – समासन्तगतानं अन्तो क्वचत्तं। एत्थ चाख्यातग्गहणं कस्मा न कतं, ननु आख्यातस्मिम्पि समासो दिस्सति “यो नं पाति रक्खति, तं मोक्खेति आपायिकादीहि दुक्खेहि मोचेतीति पातिमोक्खो”ति सनिब्बचनस्स पदस्स दस्सनतोति। तं न, तस्मिं हि निब्बचने पातिमोक्खोति पदं तद्धितवसेन सिज्झति, न समासवसेन, एहिपस्सिकोति पदं इवाति। ननु च भो एहिपस्सिकोति एत्थ एहि पस्साति इमं विधिं अरहतीति अत्थे तद्धितो णिकपच्चयो दिस्सति, पातिमोक्खोति एत्थ पन तद्धितो पच्चयो न दिस्सतीति। दिस्सति एव; पातिमोक्खोति एत्थ सकत्थे णपच्चयो भवतीति। ननु च भो णपच्चयो अपच्चेयेव दिस्सतीति। न अपच्चे येव, “तेन रत्तं”इच्चादीस्वत्थेसुपि दिस्सनतो, “ण रागा ... तस्सेदमञ्ञत्थेसु चा”ति हि लक्खणं वुत्तन्ति। एवं होतु, ननु च भो “अनञ्ञातञ्ञस्सामीतिन्द्रिय”न्ति एत्थ आख्यातेन समासो दिस्सतीति। सच्चं, किञ्चापि एत्थ आख्यातपदं दिस्सति, तथापि इतिसद्देन सम्बन्धत्ता तं पदं निपातपक्खिकं हुत्वा समासपदत्तं उपगच्छतीति।</p>

<p rend="bodytext"></p>
<p rend="bodytext" n="676"><hi rend="paranum">६७६</hi><hi rend="dot">.</hi> <hi rend="bold">क्वचि विभत्तिलोपं।</hi></p>
<p rend="bodytext">तेसं युत्तत्थानं समासारहानं नामोपसग्ग-निपातानं विभत्तियो क्वचि लोपं आपज्जन्ति – कठिनदुस्सं, आगन्तुकभत्तं, पभङ्करो।</p>

<p rend="bodytext"></p>
<p rend="bodytext" n="677"><hi rend="paranum">६७७</hi><hi rend="dot">.</hi> <hi rend="bold">समास-तद्धिताख्यात-कितकानं पच्चय-पद-अक्खरागमा च।</hi></p>
<p rend="bodytext">न केवलं विभत्तियो येव, अथ खो समास-तद्धिताख्यात-कितकानं पच्चय-पद-अक्खरागमा च क्वचि लोपं आपज्जन्ति – वसिट्ठस्स अपच्चं वासिट्ठो, विनताय अपच्चं वेनतेय्यो, हिमवन्तपस्सं इच्चेवमादि।</p>

<p rend="bodytext"></p>
<p rend="bodytext" n="678"><hi rend="paranum">६७८</hi><hi rend="dot">.</hi> <hi rend="bold">न पदानं विप्पकतेन उत्तरेन समासो।</hi></p>
<p rend="bodytext">पदानं विप्पकतवचनभूतेन उत्तरपदेन सह समासो न होति – मग्गं गच्छन्तो, धम्मं सुणमानो, धम्मं चरन्तो इच्चादि। विप्पकतेनाति किं – अद्धानमग्गप्पटिपन्नो, गुणमहन्तो। एत्थ च गच्छन्तादीनं विप्पकतवचनता “गच्छन्तो सो भारद्वाजो, अद्दस अज्जुतं इसि”न्ति आदिकाहि पाळीहि विञ्ञायति।</p>

<p rend="bodytext"></p>
<p rend="bodytext" n="679"><hi rend="paranum">६७९</hi><hi rend="dot">.</hi> <hi rend="bold">त्वापच्चयन्तादीहि च।</hi></p>
<p rend="bodytext">त्वापच्चयन्तादीहि च विप्पकतवचनभूतेहि उत्तरपदेहि सह पदानं समासो न होति – सङ्गामं ओतरित्वान सीहनादं नदी कुसो; दानानि दातुं इच्चादि। उत्तरपदेहीति किं – पटिच्चसमुप्पादो, उपादाय-रूपं, गन्तुकामो, दातुकामो।</p>

<p rend="bodytext"></p>
<p rend="bodytext" n="680"><hi rend="paranum">६८०</hi><hi rend="dot">.</hi> <hi rend="bold">आन-त-तवन्तु-तावीहि च।</hi></p>
<p rend="bodytext">आन-त-तवन्तु-तावीपच्चयन्तेहि च सह पदानं समासो न होति – रथं कुब्बानो, कम्मं करानो, ओदनं भुत्तो, भत्तं भुत्तवा, भत्तं भुत्तावी।</p>

<p rend="bodytext"></p>
<p rend="bodytext" n="681"><hi rend="paranum">६८१</hi><hi rend="dot">.</hi> <hi rend="bold">असुखुच्चारणे अविदितत्थे च वाक्यं एव।</hi></p>
<p rend="bodytext">यत्थ समासे कयिरमाने पदं सुखुच्चारणं न भवति, अत्थो च विदितो न होति, तस्मिं ठाने वाक्यमेव होति, न समासो। काकेहि पातब्बा; दस्सनेन पहातब्बा; पुण्णो मन्ताणिपुत्तो इच्चादि।</p>

<p rend="bodytext"></p>
<p rend="bodytext" n="682"><hi rend="paranum">६८२</hi><hi rend="dot">.</hi> <hi rend="bold">उपपदे धातुमयानं निच्चं समासो।</hi></p>
<p rend="bodytext">उपपदे ठितानं धातुमयानं पदानं पुब्बपदेहि सह निच्चं समासो होति – कम्मं करोतीति कम्मकारो, अत्ततो जातो अत्तजो इच्चादि।</p>

<p rend="bodytext"></p>
<p rend="bodytext" n="683"><hi rend="paranum">६८३</hi><hi rend="dot">.</hi> <hi rend="bold">त्वापच्चयन्तादीहि च पुब्बेहि।</hi></p>
<p rend="bodytext">त्वापच्चयन्तादीहि च पुब्बपदेहि सह पदानं निच्चं समासो होति – महाभूतानि उपादाय पवत्तं रूपं उपादाय-रूपं उपादा-रूपं वा यकारलोपवसेन; अञ्ञमञ्ञं पटिच्च सहिते धम्मे उप्पादेतीति पटिच्चसमुप्पादो; कटत्ता कतकारणा पवत्तं रूपं कटत्ता-रूपं, कम्मजरूपं वुच्चति। अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="684"><hi rend="paranum">६८४</hi><hi rend="dot">.</hi> <hi rend="bold">इतिना च।</hi></p>
<p rend="bodytext">इतिसद्देन च पुब्बपदभूतेनसह पदानं समासो होति – अनञ्ञातं ञस्सामीति एवं पटिपन्नस्स पवत्तं इन्द्रियं अनञ्ञातञ्ञस्सामीतिन्द्रियं, जोतिपालो इति नामं जोतिपालोतिनामं इच्चादि।</p>

<p rend="bodytext"></p>
<p rend="bodytext" n="685"><hi rend="paranum">६८५</hi><hi rend="dot">.</hi> <hi rend="bold">लुत्तीतिनाख्यातेन च।</hi></p>
<p rend="bodytext">लुत्तइतिसद्देन आख्यातेन पुब्बपदभूतेन सह पदानं समासो होति – एहि-उपसम्पदा इच्चादि। एहिसागतवादीति एत्थ पन सागतसद्देनेव सह समासो, न एहिसद्देन, एहिसद्दो हि वाक्यावयवे वत्तति – एहि सागतं इति वदनसीलोति एहिसागतवादीति समासो। लुत्तीतिनाख्यातेनाति किं – देवदत्तो गतो।</p>

<p rend="bodytext"></p>
<p rend="bodytext" n="686"><hi rend="paranum">६८६</hi><hi rend="dot">.</hi> <hi rend="bold">अलुत्तविभत्तिकेन पदानञ्च।</hi></p>
<p rend="bodytext">अलुत्तविभत्तिकेन पदेन सह पदानं समासो होति – देवानं-पिय-तिस्सो, मनसि-कारो, कण्ठे-काळो, कुतोजो, ततोजो, इतोजो, इतोनिदानो, वनेजो – यं वनेजो वनेजस्स वञ्चेय्य कपिनो कपीति पाळी।</p>

<p rend="bodytext"></p>
<p rend="bodytext" n="687"><hi rend="paranum">६८७</hi><hi rend="dot">.</hi> <hi rend="bold">रूळ्हिनामेहि च।</hi></p>
<p rend="bodytext">रूळ्हिनामेहि च सह पदानं समासो होति – येवापनकधम्मो, येवापनकधम्मा, यंवापनकरूपं, गच्छतिधातु, पचतिधातु, करोतिधातु, गमिधातु, गमुधातु, करधातु, सिविभत्ति, आपच्चयो इच्चादि।</p>

<p rend="bodytext"></p>
<p rend="bodytext" n="688"><hi rend="paranum">६८८</hi><hi rend="dot">.</hi> <hi rend="bold">अयुत्तत्थो युत्तत्थो व विसेसनीयविसेसने।</hi></p>
<p rend="bodytext">सद्दन्तरिकवसेन यो अयुत्तत्थो, सो विसेसनीयस्स विसेसने सति युत्तत्थो इव दट्ठब्बो – सेय्यथापि भिक्खवे निक्खं जम्बोनदं दक्खकम्मारपुत्त-उक्कामुख-सुकुसलसम्पहट्ठं ... तपते भासते विरोचति च एत्थायं समासविधि – सुकुसलेन सम्मा पहट्ठं सुकुसलसम्पहट्ठं, उक्कामुखे सुकुसलसम्पहट्ठं उक्कामुख-सुकुसलसम्पहट्ठं, दक्खो कम्मारपुत्तो दक्खकम्मारपुत्तो, दक्खकम्मारपुत्तेन उक्कामुखसुकुसलसम्पहट्ठं दक्खकम्मारपुत्त-उक्कामुखसुकुसलसम्पहट्ठं, दक्खेन सुकुसलेन कम्मारपुत्तेन उक्कामुखे पचित्वा सम्पहट्ठन्ति अत्थो। एत्थ पन समासभावेन एकपदत्तेपि अत्थवसेन अन्तरन्तरा उद्धरित्वा उद्धरित्वा पदयोजना अट्ठकथाचरियेहि कताति वेदितब्बा, विचित्रनयं हि सत्थु पावचनं।</p>

<p rend="bodytext"></p>
<p rend="bodytext" n="689"><hi rend="paranum">६८९</hi><hi rend="dot">.</hi> <hi rend="bold">सत्वासत्वं अतिच्च भावनिसेधे च।</hi></p>
<p rend="bodytext">सत्वं वुच्चति दब्बं, असत्वं वुच्चति अदब्बं, भावो वुच्चति किरिया; तीसु पदेसु अच्चासन्नानं पठम-दुतियपदानं वसेन यो अयुत्तत्थो, सो सत्वं वा असत्वं वा अतिक्कमित्वा भावनिसेधे सति युत्तत्थो इव दट्ठब्बो – असूरियपस्सानि मुखानि, अचन्दमुल्लोकिकानि मुखानि, असद्धभोजी, अलवणभोजी, अपुनगेय्या गाथा।</p>

<p rend="bodytext"></p>
<p rend="bodytext" n="690"><hi rend="paranum">६९०</hi><hi rend="dot">.</hi> <hi rend="bold">अन्तरितसापेक्खस्स अगमकत्ता नानन्तरेन समासो।</hi></p>
<p rend="bodytext">तीसु पदेसु अन्तरितस्स सापेक्खपदस्स अत्तना ञापेतब्बस्स अत्थस्स अगमकत्ता अनन्तरपदेन सह समासो न होति – देवदत्तस्स कण्हा दन्ता, बकस्स सेतानि पत्तानि।</p>

<p rend="bodytext"></p>
<p rend="bodytext" n="691"><hi rend="paranum">६९१</hi><hi rend="dot">.</hi> <hi rend="bold">द्वीहि समपदेहि विसिट्ठेकत्थे गमकत्ता समासो निच्चं।</hi></p>
<p rend="bodytext">पुन समासग्गहणं पटिसेधस्स निवत्तनत्थं। तीसु पदेसु द्वीहि सदिसपदेहि विसेसिते एकस्मिं अत्थे वत्तब्बे अन्तरितस्सापि सतो सापेक्खपदस्स अत्तना ञापेतब्बस्स अत्थस्स गमकत्ता अनन्तरपदेन सह समासो निच्चं – देवानं देवानुभावो, राजूनं राजतेजो। अत्र पनायं पाळि – अप्पमाणो उळारो ओभासो लोके पातुरहोसि अतिक्कम्मेव देवानं देवानुभावन्ति।</p>

<p rend="bodytext"></p>
<p rend="bodytext" n="692"><hi rend="paranum">६९२</hi><hi rend="dot">.</hi> <hi rend="bold">क्वचानन्तरितस्स उत्तरेन।</hi></p>
<p rend="bodytext">तीसु पदेसु अनन्तरितस्स सापेक्खसद्दस्स गमकत्ता उत्तरपदेन सह क्वचि समासो होति – रञ्ञो दासिपुत्तो, रञ्ञो दासिया पुत्तो वा।</p>

<p rend="bodytext"></p>
<p rend="bodytext">तत्थ समासोति समसनं समासो, पदसङ्खेपो, अथ वा समसियति सद्दवसेन वा अत्थवसेन वा विभत्तिलोपं कत्वा वा अकत्वा वा एकपदत्तकरणेन सङ्खिपियतीति समासो, समस्सितपदं। नानापदानं एकपदत्तुपगमनं समासलक्खणं। केचि पन “भिन्नत्थानं एकत्थभावो समासलक्खण”न्ति वदन्ति। सो च समासो किच्चवसेन लुत्तसमासो अलुत्तसमासोति दुविधो, तथा सभावतो निच्चसमासो अनिच्चसमासोति दुविधो, सञ्ञावसेन अब्ययीभावो कम्मधारयो दिगु तप्पुरिसो बहुब्बीहि द्वन्दो चाति छब्बिधो, पभेदवसेन सत्तवीसतिविधो अट्ठवीसतिविधो भवति। तेसं पन समासानं द्वे पयोजनानि –  एकपदत्तं एकविभत्तिता चाति।</p>

<p rend="bodytext"></p>
<p rend="bodytext" n="693"><hi rend="paranum">६९३</hi><hi rend="dot">.</hi> <hi rend="bold">विभत्तिलोपे सरन्तस्स लिङ्गस्स पकति।</hi></p>
<p rend="bodytext">व्यासपदानं विभत्तिलोपे कते सरन्तस्स लिङ्गस्स पकतिरूपं होति – चक्खुसोतं, राजपुत्तो, इमेसं पच्चया इदप्पच्चया इच्चेवमादि। इमस्मिं ठाने पकतिरूपं नाम लुत्तसरस्स पुनानयनवसेन च कतिमादेसस्स इदसद्दस्स पुन अत्तनो पकतियं ठितभावेन च वेदितब्बं।</p>

<p rend="bodytext"></p>
<p rend="bodytext" n="694"><hi rend="paranum">६९४</hi><hi rend="dot">.</hi> <hi rend="bold">क्वचि व्यञ्जनन्तस्स।</hi></p>
<p rend="bodytext">विभत्तिलोपे कते व्यञ्जनन्तस्स लिङ्गस्स क्वचि पकतिरूपं होति – को समुदयो एतस्साति किंसमुदयो। क्वचीति किं – कोनामायं भन्ते धम्मपरियायो, एत्थ च किं नामं एतस्साति कोनामोति विग्गहो, एत्थ तु किंसद्दस्स को इच्चादेसवसेन पकतिरूपं न भवति। अत्रायं अत्थुद्धारो – को इति सद्दो को पुरिसोति आदीसु पच्चत्तवचनत्थे पुच्छासब्बनामं हुत्वा वत्तति, “को ते बलं महाराजा”ति आदीसु क्वसद्दत्थवसेन सत्तमियत्थे पुच्छासब्बनामं हुत्वा वत्तति, “कोनामो ते उपज्झायो”ति आदीसु समासपदावयवभावेन पुच्छत्थो हुत्वा वत्ततीति दट्ठब्बो।</p>
<p rend="bodytext" n="695"><hi rend="paranum">६९५</hi><hi rend="dot">.</hi> <hi rend="bold">उपसग्ग-निपाता अव्यया।</hi></p>
<p rend="bodytext">उपसग्ग-निपाता विना एकच्चं सन्धिकिच्चं समासकिच्चं तद्धितकिच्चञ्च सब्बेसुपि लिङ्ग-विभत्ति-वचनेसु अवितथत्ता विनासाभावेन अव्ययसञ्ञा होन्ति। तेसं सरूपवित्थारो पदविभागे आवि भविस्सति। इमानि पन तेसं सन्धिकिच्चादीसु व्ययीभावगमने पयोगानि, सेय्यथिदं – चक्खुं भिक्खवे अद्धभूतं, नामं सब्बं अद्धभवि, अगारं अज्झ सो वसि, ओवदेति महामुनि, कदन्नं, कापुरिसो, पातयागु, पातरासो, आवुसवादो, आवुसोवादो, आभिधम्मिको, मुसावादिनो इदन्ति मोसवज्जं मुसावादोति अत्थो इच्चेवमादीनि –</p>
<p rend="gatha1">व्ययो तीसु च लिङ्गेसु, सब्बासु च विभत्तिसु;</p>
<p rend="gatha1">येसं नत्थि पदानन्तु, तानि वुच्चन्ति अव्यया।</p>

<p rend="bodytext"></p>
<p rend="bodytext" n="696"><hi rend="paranum">६९६</hi><hi rend="dot">.</hi> <hi rend="bold">अव्ययपुब्बको अव्ययीभावो।</hi></p>
<p rend="bodytext">अव्ययपुरेचरो अव्ययप्पधानो समासो अव्ययीभावसमासो होति। अव्ययानं अत्थं भावेति विभावेति पकासेतीति अव्ययीभावो। अयं हि समासो यस्मा उपनगरन्ति आदीसु नगरसद्दादीहि युत्तानं अव्ययसञ्ञानं उपसग्ग-निपातानं अत्थं विभावयति, तस्मा अव्ययीभावोति वुच्चति – तथा हि उपनगरन्ति पदस्स नगरसमीपन्ति अत्थो होति, “सयंकतं मक्कटकोव जालन्ति” एत्थ पन पदपटिपाटिया अत्थस्स गहेतब्बत्ता अव्ययत्थविभावना नत्थीति सयं-कतन्ति समासो अव्ययीभावो न होति, तथा हि पुब्बपदत्थपधानो अव्ययीभावो। केचि पन “अव्ययत्थपुब्बङ्गमत्ता अनव्ययं अव्ययं भवतीति अव्ययीभावो”तिपि वदन्ति। अयं पन अस्माकं रुचि – अव्ययत्थपुब्बङ्गमत्ता अनव्ययम्पि पदं एकदेसेन अव्ययं भवति एत्थाति अव्ययीभावोति। एत्थ च एकदेसग्गहणं “को यं मज्झे-समुद्दस्मि”न्ति इमं पाळिं समत्थेति, समुद्दस्स मज्झे मज्झे-समुद्दं, तस्मिं मज्झे-समुद्दस्मिन्ति हि विग्गहो, अत्थो पन समुद्दस्स मज्झे इच्चेव योजेतब्बो।</p>

<p rend="bodytext"></p>
<p rend="bodytext">इदानि सोतूनं असम्मोहत्थं सविनिच्छयानि अव्ययत्थजोतकानि उदाहरणानि कथयाम – नगरस्स समीपं उपनगरं, अञ्ञपदेन विग्गहो’यं, उपसद्दतो पठमेकवचनं नगरसद्दतो छट्ठेकवचनं, विभत्तीसु लुत्तासु पदन्ते पठमेकवचनं भवति – केसञ्चि गरूनं मतेन नगरसद्द-समीपसद्देहि यथाक्कमं छट्ठी-पठमेकवचनानि भवन्ति, ततो विभत्तिलोपे कते नगरसमीप इति पदं भवति, ततो समीपसद्दस्स ठाने समीपत्थवाचको उप इति उपसग्गो तिट्ठति, एवं नगरउप इति ठितस्स पदस्स हेट्ठूपरियवसेन वण्णपरियायो दिस्सतीति वेदितब्बं।</p>

<p rend="bodytext"></p>
<p rend="bodytext">अभावे – दरथस्स अभावो निद्दरथं, मसकानं अभावो निम्मसकं, एत्थ च नत्थि दरथो एतस्साति निद्दरथो पुरिसो, नत्थि मसका एत्थाति निम्मसकं ठानन्ति अञ्ञपदत्थसमासोपि लब्भति। निद्दरो होति निप्पापो; निम्मलो धम्मो; निम्मक्खिकं मधुपटलन्ति अञ्ञपदत्थविसयस्स दस्सनतो। केचि पन मक्खिकानं अभावो निम्मक्खिकं मधुपटलन्ति एवं अभाववचनमत्तेनपि दब्बवाचकत्तं इच्छन्ति। तं न युज्जति; यथा हि समणस्स भावो सामञ्ञन्ति भाववचनेन समणो न वुच्चति, तथा अभाववचनेनपि तं तं दब्बं न वुच्चति।</p>

<p rend="bodytext"></p>
<p rend="bodytext">पच्छाअत्थे – रथस्स पच्छा अनुरथं, एवं अनुवातं।</p>

<p rend="bodytext"></p>
<p rend="bodytext">योग्यतायं – रूपस्स योग्गं अनुरूपं, रूपयोग्गन्ति अत्थो।</p>

<p rend="bodytext"></p>
<p rend="bodytext">वीच्छायं – अत्तानं अत्तानं पति पच्चत्तं, अद्धमासं अद्धमासं अनु अन्वद्धमासं, एवं अनुघरं, इदं अक्खरचिन्तकानं मतं, अट्ठकथाचरियानं मतवसेन पन एवं वेदितब्बं – पति पति अत्तानं पच्चत्तं, अनु अनु अद्धमासं अन्वद्धमासं, अनु अनु घरं अनुघरं, घरपटिपाटीति वुत्तं होति। अनुपुब्बियं – जेट्ठानं अनुपुब्बो अनुजेट्ठं।</p>

<p rend="bodytext"></p>
<p rend="bodytext">पटिलोमे – सोतस्स पटिलोमं पटिसोतं; एत्थ च निवत्तित्वा उद्धाभिमुखता पटिलोमन्ति वुच्चति, तथा हि पटि इति अयं उपसग्गो निवत्तनत्थे वत्तति, एवं पटिपथं, पटिसोतं।</p>

<p rend="bodytext"></p>
<p rend="bodytext">अधिकिच्च पवत्तियं – अत्तानं अधिकिच्च पवत्तं अज्झत्तं, चक्खादि, चित्तं अधिकिच्च पवत्तं धम्मजातं अधिचित्तं, सामञ्ञनिद्देसोपि समाधि येव वुच्चति, सङ्केतवसेन अत्थस्स गहेतब्बत्ता, सामञ्ञजोतना विसेसे अवतिट्ठतीति वचनतो च, अथ वा अधिकं चित्तं अधिचित्तन्ति कम्मधारयसमासवसेनपि समाधि येव वुच्चति; चित्तसीसेन तस्सेव निद्दिट्ठत्ता, तिस्सो हि सिक्खा – अधिसीलं अधिचित्तं अधिपञ्ञन्ति। केचि पन गरू अधिचित्तन्ति इदं समाधिं सन्धाय वुच्चमानं अव्ययीभावो न भवति; यदि अव्ययीभावो भवेय्य, चित्तं अधिकिच्च पवत्तं अधिचित्तन्ति पदच्छेदो भवेय्य, एवञ्च सति अधिचित्तं एव चित्तसद्दस्स अत्थो न भवति; अधिचित्तसुत्तादीसु चित्तसीसेन समाधि निद्दिट्ठो, सो अधिकं चित्तं अधिचित्तन्ति वुच्चति -  तस्मा अव्ययीभावं कत्वा साधेतुकामेन अत्थो गवेसितब्बोति अञ्ञस्स अत्थस्स गवेसनं इच्छन्ति, एत्थ किं अञ्ञस्स अत्थस्स गवेसनेन चित्तं अधिकिच्च पवत्तं अधिचित्तन्ति निब्बचनस्सेव अञ्ञेनाकारेन समाधिस्स दीपनतो, तथा हि चित्तं पञ्ञञ्च भावयन्ति इमिस्सा पाळिया अत्थं वदन्तेहि गरूहि समाधिञ्चेव विपस्सनञ्च भावयमानो, चित्तसीसेन हेत्थ समाधि निद्दिट्ठोति अत्थसंवण्णना कता, टीकाकारको पन चित्तसद्दस्स समाधिवाचकत्तं येव इच्छन्तो चिन्तेति आरम्मणं उपनिज्झायतीति चित्तं समाधीति आदीनि चत्तारि निब्बचनानि वत्वा विनापि परोपदेसेनस्स चित्तपरियायो लब्भतेव, अट्ठकथायं पन चित्तसद्दो विञ्ञाणे निरूळ्होति कत्वा वुत्तं – चित्तसीसेन हेत्थ समाधि निद्दिट्ठोति आह, तथा हि गरू भगवाति वचनं सेट्ठन्ति एत्थापि वचनसद्देन वचनं गहेत्वा पुन अत्थो गहितो – वुच्चतीति वचनं अत्थो ... भगवाति अत्थो ... सेट्ठोति अत्थं वदन्ति - एवं ञत्वा तत्थ तत्थ द्वाधिप्पायिकादिवसेन गहेतब्बेसु पाठेसु विवादो न कातब्बो, यो यो युज्जति, सो सो अत्थो नयञ्ञूहि गहेतब्बो; कच्चायने पन</p>
<p rend="bodytext">चित्तं अधिकिच्च पवत्तन्ति धम्मा अधिचित्तन्ति बहुवचनस्स वचनं ससम्पयुत्तं समाधिं सन्धाय कतन्ति दट्ठब्बं।</p>
<p rend="bodytext">मरियादाभिविधीसु – आ पाणकोटिया आपाणकोटियं, कपच्चयस्स यकारादेसो; आ कोमारा यसो कच्चायनस्स आकोमारं।</p>
<p rend="bodytext">समिद्धियं – भिक्खानं समिद्धि सुभिक्खं, असमिद्धियं – भिक्खानं असमिद्धि दुब्भिक्खं।</p>
<p rend="bodytext">समीपत्थे – नदिया आसन्नं अनुनदं, गङ्गाय समीपं उपगङ्गं, मणिकाय समीपं उपमणिकं, वधुया समीपं उपवधु, गुन्नं समीपं उपगु।</p>
<p rend="bodytext">अधिकतत्थे – इत्थीसु एकं अधिकिच्च कथा पवत्तति, सा कथा अधित्थि, एवं अधिकुमारि, अञ्ञानिपि योजेतब्बानि।</p>
<p rend="gatha1">एवं उपसग्गपुब्बको अव्ययीभावसमासो दट्ठब्बो।</p>
<p rend="gatha1">निपातपुब्बको यथा –</p>
<p rend="bodytext">पटिपाटिवीच्छासु – वुड्ढानं पटिपाटि यथावुड्ढं, ये ये वुड्ढा यथावुड्ढं, एवं यथाभिरूपं। केचि पन यथासद्दो असदिसभावे अव्ययीभावसञ्ञो होति – ये ये वुड्ढा यथावुड्ढं, ये ये अभिरूपा यथाभिरूपं, असदिसेति किं – यथा देवदत्तो यथा यञ्ञदत्तोति वदन्ति, तथा केचि वुड्ढानं यादिसो अनुक्कमो तादिसो यथावुड्ढन्ति वुच्चति, यथाति हि अयं निपातो सदिसत्थे पवत्तति, तस्मा वुड्ढपटिपाटीति वुच्चतीति वदन्ति। मयं पन यथासद्दो पटिपाटिवाचकोति च यंसब्बनामत्थवाचको वीच्छायं पवत्तसद्दोति च वदाम।</p>
<p rend="bodytext">पदत्थानतिक्कमे – कमं अनतिक्कम्म पवत्तनं यथाक्कमं, एवं यथासत्ति यथाबलं, तथा हि यथाबलं करोतीति बलं अनतिक्कमित्वा करोतीति अत्थो।</p>
<p rend="bodytext">परिच्छेदे – जीवस्स यत्तको परिच्छेदो यावजीवं, एवं यावतायुकं।</p>
<p rend="bodytext">परभागे – पब्बतस्स तिरो तिरोपब्बतं, एवं तिरोपाकारं, तिरोकुट्टं; पासादस्स अन्तो अन्तोपासादं, एवं अन्तोनगरं, अन्तोवस्सं; नगरतो बहि बहिनगरं; पासादस्स उपरि उपरिपासादं; मञ्चस्स हेट्ठा हेट्ठामञ्चं, एवं हेट्ठापासादं, भत्तस्स पुरे पुरेभत्तं, एवं पच्छाभत्तं।</p>
<p rend="bodytext">साकल्लत्थे – मक्खिकाय सह समक्खिकं, एवं सतिणं, तत्थ समक्खिकं अज्झोहरति, न किञ्चि परिवज्जेतीति अत्थो, एवं सतिणं अज्झोहरतीति एत्थापि। गङ्गाय ओरं ओरगङ्गं, समुद्दस्स मज्झे मज्झेसमुद्दं, अञ्ञानिपि योजेतब्बानि। एवं निपातपुब्बको अव्ययीभावसमासो दट्ठब्बो।</p>

<p rend="bodytext"></p>
<p rend="bodytext" n="697"><hi rend="paranum">६९७</hi><hi rend="dot">.</hi> <hi rend="bold">तंसदिसो च।</hi></p>
<p rend="bodytext">तग्गतिकत्ता तेन अव्ययीभावसमासेन सदिसो च समासो अव्ययीभावसञ्ञो होति – तिट्ठगु, वहगु, खलेयवं इच्चादि। अव्ययीभाव इच्चनेन क्वत्थो – अकारन्ता अव्ययीभावा विभत्तीनं अं।</p>

<p rend="bodytext"></p>
<p rend="bodytext" n="698"><hi rend="paranum">६९८</hi><hi rend="dot">.</hi> <hi rend="bold">नपुंसकोव सो।</hi></p>
<p rend="bodytext">सो अव्ययीभावसमासो नपुंसकलिङ्गोव दट्ठब्बो – अधिकुमारि, उपगङ्गं, मज्झेसमुद्दं, उपगु।</p>

<p rend="bodytext"></p>
<p rend="bodytext" n="699"><hi rend="paranum">६९९</hi><hi rend="dot">.</hi> <hi rend="bold">एकत्तं दिगुस्स।</hi></p>
<p rend="bodytext">दिगुस्स समासस्स एकत्तं होति, नपुंसकलिङ्गत्थञ्च – तयो लोका तिलोकं, तिनयनं, चतुद्दिसं, दसदिसं, पञ्चिन्द्रियं।</p>

<p rend="bodytext"></p>
<p rend="bodytext" n="700"><hi rend="paranum">७००</hi><hi rend="dot">.</hi> <hi rend="bold">द्वन्दे पाणितूरिययोग्गसेनङ्ग-खुद्दजन्तुक-विविधविरुद्ध-विसभागत्थादीनञ्च।</hi></p>
<p rend="bodytext">द्वन्दसमासे पाणितूरिययोग्गसेनङ्ग-खुद्दजन्तुक-विविधविरुद्धविसभागत्थादीनञ्च एकत्तं होति नपुंसकलिङ्गत्तञ्च – चक्खु च सोतञ्च चक्खुसोतं, मुखनासिकं, छविमंसलोहितं, एवं पाणियङ्गत्थे, सङ्खपणवं, गीतवादितं, दद्दरिदिन्दिमं, एवं तूरियङ्गत्थे, फालपाचनं, युगनङ्गलं एवं योग्गङ्गत्थे; असिचम्मं, धनुकलापं, हत्थिअस्सरथपत्तिकं एवं सेनङ्गत्थे; डंसमकसं, कुन्थकिपिल्लिकं, कीटसरीसपं एवं खुद्दजन्तुकत्थे; अहिनकुलं, बिळारमूसिकं, काकोलूकं, कुसलाकुसलं एवं विविधविरुद्धत्थे; - सीलञ्च पञ्ञाणञ्च सीलपञ्ञाणं, तथा हि भन्ते भगवतो सीलपञ्ञाणं, साधु पञ्ञाणवा नरोति च द्वे पाळियो पञ्ञाणसद्दस्स अत्थिभावे निदस्सनानि भवन्ति; समथविपस्सनं, विज्जाचरणं, सारिपुत्तमोग्गल्लानं ... सावकयुगं एवं विविधविसभागत्थे। आदिसद्देन दासिदासं, इत्थिपुमं,पत्तचीवरं, तिकचतुक्कं, वेणरथकारं, साकुणिकमागविकं, दीघमज्झिमं इच्चेवमादीनि गहेतब्बानि।</p>
<p rend="bodytext" n="701"><hi rend="paranum">७०१</hi><hi rend="dot">.</hi> <hi rend="bold">रुक्ख-तिण-पसु-धन-धञ्ञ-जनपदादीनञ्च विभासा।</hi></p>
<p rend="bodytext">रुक्ख-तिण-पसु-धन-धञ्ञ-जनपद इच्चेवमादीनं विभासा एकत्तञ्च होति नपुंसकलिङ्गत्तञ्च द्वन्दे समासे – अस्सत्थकपित्थनं, अस्सत्थ-कपित्थना वा, उसीरबीरणं, उसीरबीरणा वा, अजेळकं, अजेळका वा, हिरञ्ञसुवण्णं, हिरञ्ञसुवण्णा वा, सालियवं, सालियवा वा, कासिकोसलं, कासि-कोसला वा, सावज्जानवज्जं, सावज्जानवज्जा वा, हीनपणीतं, हीन-पणीता वा, कण्हसुक्कं, कण्ह-सुक्का वा।</p>

<p rend="bodytext"></p>
<p rend="bodytext" n="702"><hi rend="paranum">७०२</hi><hi rend="dot">.</hi> <hi rend="bold">द्वे पदानि समसीयन्ति तुल्याधिकरणानि, सो कम्मधारयो।</hi></p>
<p rend="bodytext">यस्मिं पयोगे तुल्याधिकरणानि द्वे पदानि समसीयन्ति, तस्मिं पयोगे सो समासो कम्मधारयसञ्ञो होति। भिन्नप्पवत्तिनिमित्तानं द्विन्नं पदानं विसेसन-विसेसितब्बभावेन एकस्मिं अत्थे पवत्ति तुल्याधिकरणता; कम्मं इव द्वयं धारेतीति कम्मधारयो, यथा कम्मं किरियञ्च पयोजनञ्च द्वयं धारयति कम्मे सति किरियाय पयोजनस्स च सम्भवतो, तथा अयं समासो एकस्स अत्थस्स द्वे नामानि धारयति अस्मिं समासे सति एकत्थजोतकस्स नामद्वयस्स सम्भवतो इति कम्मं इव द्वयं धारयतीति कम्मधारयोति वुच्चति। सो नवविधो – विसेसनपुब्बपदो विसेसनुत्तरपदो विसेसनोभयपदो उपमानुत्तरपदो सम्भावनापुब्बपदो अवधारणपुब्बपदो ननिपातपुब्बपदो कुपुब्बपदो पादिपुब्बपदो चाति। तत्थ विसेसनपुब्बपदो ताव – महापुरिसो, नीलुप्पलं इच्चेवमादि; विसेसनुत्तरपदो यथा – सारिपुत्तत्थेरो, बुद्धघोसाचरियो, आचरियगुत्तिलोति वा, महोसधपण्डितो, सत्तविसेसो इच्चेवमादि; विसेसनोभयपदो यथा – गिलानो च सो वुट्ठितो चाति गिलानवुट्ठितो, गिलानो हुत्वा गेलञ्ञा वुट्ठितोति अत्थो; सित्तञ्च तं सम्मट्ठञ्चाति सित्तसम्मट्ठं ठानं, एवं अन्धबधिरो, खञ्जखुज्जो इच्चेवमादि; उपमानुत्तरपदो यथा – सीहो विय सीहो, बुद्धो च सो सीहो चाति बुद्धसीहो इच्चेवमादि; सम्भावनापुब्बपदो यथा – धम्मोति बुद्धि धम्मबुद्धि, एवं धम्मसञ्ञा इच्चेवमादि; अवधारणपुब्बपदो यथा – बुद्धो एव वरो बुद्धवरो, बुद्धो च सो वरो चाति बुद्धवरोति विसेसनुत्तरपदोपि भवति - पज्जोतो वियाति पज्जोतो, पञ्ञा एव पज्जोतो पञ्ञापज्जोतो, एवं पञ्ञापासादो, धनायितब्बट्ठेन धनं वियाति धनं, सद्धा एव धनं सद्धाधनं, एवं सीलधनं इच्चेवमादि। गरू पन चक्खु एव इन्द्रियं चक्खुन्द्रियन्ति सावधारणं निब्बचनं वदन्ति, तं सोतादीनं अञ्ञेसं इन्द्रियभावनिसेधनं कतं विय होतीति, ननु च भो सद्धा एव धनं सद्दाधनन्ति आदीसुपि अयमेव दोसोति, न दोसो, सद्धा एव अरियानं धनं, न हिरञ्ञसुवण्णवत्थादिकं, सीलमेव अरियानं धनं, न हिरञ्ञसुवण्णवत्थादिकन्ति लोकियमहाजनेन सम्मतस्स धनस्स अवधारणेन निसेधितत्ताति; ननिपातपुब्बपदो यथा – न ब्राह्मणो अब्राह्मणो, एवं अमनुस्सो, अलोभो, अमित्तो, अकुसला धम्मा, अब्याकता धम्मा, अपुनगेय्या गाथा, असुरियंपस्सा राजदारा, अचन्दमुल्लोकिकानि मुखानि इच्चेवमादि; कुपुब्बपदो यथा – कुच्छिता दिट्ठि कुदिट्ठि, एवं कदन्नं, कापुरिसो, अप्पकं लवणं कालवणं इच्चेवमादि - एत्थ च निच्चसमासत्ता असपदविग्गहो; पादिपुब्बपदो च निच्चसमासो व – पधानं वचनं पावचनं, भुसं वड्ढं पवड्ढं, सरीरं, समं, सम्मा वा आधानं समाधानं, विविधा मति विमति, विविधो कप्पो विकप्पो, विसिट्ठो वा कप्पो, अतिरेको अधिको वा धम्मो अभिधम्मो, धम्मातिरेक-धम्मविसेसट्ठेन हि अभिधम्मोति वुच्चति, अतिरेको देवो अतिदेवो, एवं अधिदेवो, अधिसीलं, सोभणो पुरिसो सप्पुरिसोति एत्थ च संसद्दस्स अत्थं गहेत्वा एवं अत्थो वुच्चति, एत्थ हि निग्गहीतं पकारे परे पकारत्तं आपज्जति चिरप्पवासिं, हत्थिप्पभिन्नं विय अङ्कुसग्गहोति पाठेसु विय, यथा पन सद्धा सद्दहनाति आदीसु निग्गहीतं धकार-दकारेसु परेसु दकारत्तं आपज्जति, एवं सप्पुरिसोति एत्थापि निग्गहीतं पकारे पकारत्तं आपज्जति, अथ वा सन्तो पुरिसो सप्पुरिसो, सन्तचित्तो पुरिसोति गुणलिङ्गवसेन अत्थो युज्जति सन्तो दन्तो नियतो ब्रह्मचारीति एकवचनपाठस्स दस्सनतो, अभिधेय्यलिङ्गवसेन पन अत्थकथनं न युज्जति, सन्तो सप्पुरिसा लोके, सन्तो हवे सब्भि पवेदयन्तीति बहुवचनपाठस्स दस्सनतो; सोभणं कतं सुकतं, सुट्ठु वा कतं सुकतं, असोभणं कतं दुक्कटं, दुट्ठु वा कतं दुक्कटं इच्चेवमादि।</p>

<p rend="bodytext"></p>
<p rend="bodytext">इदानि द्वाधिप्पायिकम्पि समासं वदाम – सीतञ्च तं उण्हञ्चाति सीतुण्हं भत्तं, अथ वा सीतञ्च उण्हञ्च सीतुण्हं, सीतं उण्हं पटिहनतीति एत्थ विय सीतगुणो उण्हगुणो च; कताकतं इच्चादीसुपि कम्मधारय-द्वन्दवसेन विग्गहो कातब्बो; कुच्छिता दारा कुदारा, एवं कुपुत्ता, कुदासा, दुपुत्ता, अथ वा कुच्छिता दारा येसं ते कुदारा इच्चेवमादि; अप्पकं लवणं कालवणं, एवं कापुप्फं, अथ वा अप्पकं लवणं एत्थाति कालवणं व्यञ्जनं, अप्पकं पुप्फं एत्थाति कापुप्फं वनं, इमस्मिं समासे यो यो पुब्बपक्खो, सो सो अधिप्पेतो। - पकारो, पराभवो, विहारो, आहारो, उपहारो इच्चेवमादयोपि कम्मधारय-समासा भवन्ति। गरू पन अञ्ञेपि उदाहरिंसु, तं यथा – दिट्ठो पुब्बन्ति दिट्ठपुब्बो तथागतं, एवं सुतपुब्बो धम्मं, गतपुब्बो सग्गं; कम्मनि – दिट्ठा पुब्बन्ति दिट्ठपुब्बा देवा तेन, एवं सुतपुब्बा, गतपुब्बा दिसाति इमेसं पन तुल्याधिकरणत्तं न दिस्सति; केनिमे कारणेन कम्मधारयसमासा होन्तीति कारणं परियेसितब्बं।</p>

<p rend="bodytext"></p>
<p rend="bodytext" n="703"><hi rend="paranum">७०३</hi><hi rend="dot">.</hi> <hi rend="bold">सङ्ख्यापुब्बो दिगु।</hi></p>
<p rend="bodytext">सङ्ख्यापुब्बो कम्मधारयसमासो दिगुसञ्ञो होति – द्वे गावो दिगु, दिगुसदिसत्ता अयं समासो दिगूति वुच्चति, यथा हि दिगुसद्दो सङ्ख्यापुब्बो चेव होति नपुंसकेकवचनो च, एवमेव अयम्पि समासो सङ्ख्यापुब्बो चेव होति येभुय्येन नपुंसकेकवचनो च, तस्मा दिगुसदिसत्ता दिगूति वुच्चति। येभुय्येनाति किमत्थं – “तिभवो खायते तदा”ति “बुद्धं नमित्वा तिभवेसु अग्गं”न्ति च कविसमये पुल्लिङ्गेकवचन-नपुंसकलिङ्गबहुवचनो च होतीति दस्सनत्थं। अथ वा द्वीहि लक्खणेहि गतो अवगतो ञातोति दिगु, दिगुनो हि द्वे लक्खणानि – सङ्ख्यापुब्बता एकं लक्खणं नपुंसकेकवचनता एकन्ति, इमिनायं लक्खणद्वयेन गतोति दिगूति वुच्चति; द्वीहि वा लक्खणेहि गच्छति पवत्ततीति दिगु। पुब्बपदत्थ-पधानो दिगु। सो दुविधो समाहारासमाहारदिगुवसेन। तत्थ समाहारदिगु ताव – चत्तारि सच्चानि समाहटानि चतुसच्चं, एवं द्विपदं, तिमलं, तिदण्डं, तिफलं, तिकटुकं, चतुद्दिसं, पञ्चिन्द्रियं, पञ्चगवं, सत्त गोदावरियो समाहटा सत्तगोदावरं इच्चादि। असमाहारदिगु यथा – एकपुग्गलो, तिभवा, चतुद्दिसा, दससहस्सचक्कवाळानि इच्चादि।</p>

<p rend="bodytext"></p>
<p rend="bodytext" n="704"><hi rend="paranum">७०४</hi><hi rend="dot">.</hi> <hi rend="bold">अमादयो समसियन्ति परपदेहि, सो तप्पुरिसो।</hi></p>
<p rend="bodytext">अमादयो सद्दा यत्थ परपदेहि सद्धिं समसीयन्ति, तस्मिं पयोगे सो समासो तप्पुरिससञ्ञो होति – तस्स पुरिसो तप्पुरिसो, तप्पुरिससदिसत्ता अयम्पि समासो तप्पुरिसोति वुच्चति, यथा हि तप्पुरिससद्दो गुणं अतिवत्तो, तथा सकलो पायं समासो गुणं अतिवत्तो, तस्मा तप्पुरिसोति वुच्चति। उत्तरपदत्थप्पधानो हि तप्पुरिसो। सो च दुतियातप्पुरिसादिवसेन छब्बिधो होति –</p>

<p rend="bodytext"></p>
<p rend="bodytext">भूमिं गतो भूमिगतो, एवं अरञ्ञगतो इच्चादि - कत्थचि दुतिया न भवति – सरणं इति गतो सरणगतो, “इध महानाम अरियसावको बुद्धं सरणंगतो होतीति एत्थ हि बुद्धन्ति कम्मनिद्देसो, सरणं गतोति सरणं इति गतो सरणगतोति इतिसद्दलोपवसेन सरणन्ति पदं पच्चत्तवचनं होति, तेन हि इतिसद्देन सह गतसद्दो समसीयति। यदि पनेत्थ सरणन्ति पदं पच्चत्तवचनं भवति, कथं “उपगच्छुं सरणं तस्स दीपङ्करस्स सत्थुनो”ति च “सद्धा माता पिता मय्हं बुद्धस्स सरणं गता”ति च उपयोगवचनं दिस्सतीति, न उपयोगवचनं, “बुद्धं सरणं गच्छामी”ति आदीसु विय इतिसद्दलोपविसये पच्चत्तवचनमेव, विभत्तिविपरिणतवसेन हि ‘तं दीपङ्करं सत्थारं सरणन्ति उपगच्छुं, बुद्धं सरणन्ति गता’ति अत्थो; “बुद्धं सरणं गच्छामि; उपेमि सरणं बुद्धं; ये केचि बुद्धं सरणं गतासे”ति आदीसु हि सतिपि सकम्मकधातुविसये सरणन्ति पदस्स पच्चत्तवचनता सम्बुद्धो पटिजानासीति आदीसु इतिसद्दलोपस्स दस्सनतो आचरियेहि वुत्तवचनतो च विञ्ञायति - धम्मनिस्सितो, भवातीतो, पमाणातिक्कन्तं, सुखप्पत्तो, सोतापन्नो, निरोधसमापन्नो, मग्गप्पटिपन्नो, रथारूळ्हो, सब्बरत्तिसोभनो, मुहुत्तसुखं इच्चेवमादि। उपपदसमासे निच्चमेव समासविधि, न वाक्यं, तं यथा – कम्मं करोतीति कम्मकारो, एवं कुम्भकारो, अत्थकामो, धम्मधरो, धम्मं चरणसीलो धम्मचारी अथ वा धम्मं चरितुं सीलं अस्साति धम्मचारी इच्चादि, दुतियातप्पुरिसो’यं।</p>

<p rend="bodytext"></p>
<p rend="bodytext">इस्सरकतं, सल्लविद्धो, गुळेन संसट्ठो ओदनो गुळोदनो, एवं खीरोदनो, अस्सेन युत्तो रथो अस्सरथो, एवं आजञ्ञरथो, मग्गेन सम्पयुत्तं चित्तं मग्गचित्तं, जम्बुया पञ्ञातो दीपो जम्बुदीपो, तुम्हेन योगो तय्योगो, एवं मय्योगो, एकेन अधिका दस एकादस इच्चादि, अयं ततियातप्पुरिसो।</p>

<p rend="bodytext"></p>
<p rend="bodytext">कठिनस्स दुस्सं कठिनदुस्सं, कठिनाय दुस्सन्ति अत्थो, कठिनचीवरत्थाय पटियत्तं आभटं वा दुस्सन्ति अधिप्पायो, चीवराय दुस्सं चीवरदुस्सं, एवं चीवरमूल्यं, सङ्घभत्तं, पासाददब्बं, इमस्मिं ठाने कठिनाय दुस्सन्ति आदिवाक्यस्स युत्तिं धम्माय विनयो धम्मविनयो, अनवज्जधम्मत्थं हेस विनयो न भवभोगादिअत्थन्ति अट्ठकथाचरियानं तदत्थवसेन निब्बचनं साधेति। इदानि तदत्थस्स पाकटीकरणत्थं बहुवचन-एकवचनवसेन वत्तब्बे अत्थे छट्ठी-चतुत्थीवसेन कथयाम। तथा हि आगन्तुकानं भत्तं आगन्तुकभत्तं, यागुया भत्तं यागुभत्तन्ति चतुत्थीवसेन एस अत्थो, एवं आगन्तुकानं अत्थाय भत्तं आगन्तुकभत्तं, यागुया अत्थाय तण्डुला यागुतण्डुलाति यथाक्कमं छट्ठी-चतुत्थीवसेनेव एकेकस्स समासपदस्स अत्थो भवतीति दट्ठब्बो, एवं भत्ततण्डुला, गमिकभत्तन्ति आदीसुपि। अयं चतुत्थीतप्पुरिसो।</p>

<p rend="bodytext"></p>
<p rend="bodytext">मेथुनस्मा अपेतो मेथुनापेतो, एवं पिण्डपातपटिक्कन्तो, राजतो उप्पन्नं भयं राजभयं, एवं चोरभयं इच्चादि, राजतोति च हेतुअत्थे निस्सक्कवचनं, एस नयो इतरत्रापि, तथा हि अट्ठकथाचरियेहि हेतुअत्थं चेतसि सन्निधाय इच्चत्थविवरणं कतं – “जातिभयन्ति जातिं आरब्भ उप्पज्जनकभयं, एस नयो राजभयादीसुपी”ति च “अत्तानुवादभयन्ति ... अत्तानं अनुवदन्तस्स उप्पज्जनकभयं, परानुवादभयन्ति परस्स अनुवादतो उप्पज्जनकभयन्ति च; एवं आचरियेहि कते विवरणे उप्पज्जनकसद्देन भयप्पयोगे अपादानस्स विसयो उपातेय्यो किरियाविसेसो तेहि आचरियासभेहि दस्सितोति मयम्पि राजतो उप्पन्नं भयं राजभयन्ति वदाम, राजानं पटिच्च उप्पन्नं भयन्ति अत्थो, एस नयो चोरभयादीसुपि। अयं पञ्चमीतप्पुरिसो।</p>

<p rend="bodytext"></p>
<p rend="bodytext">रञ्ञो पुत्तो राजपुत्तो, एवं राजपुरिसो; रञ्ञो दासो राजदासो, राजदासस्स पुत्तो राजदासपुत्तो, एवं राजदासपुत्तधनं इच्चादि केवलसम्बन्धवसेन गहेतब्बं; आचरियपूजको, मरणस्सति इच्चादि कम्मसम्बन्धवसेन, कायलहुता इच्चादि भावसम्बन्धवसेन, बुद्धरूपं, धञ्ञरासि इच्चादि तंनिस्सितसम्बन्धवसेन, रुक्खसाखा रुक्खमूलं इच्चादि अवयवसम्बन्धवसेन, अयोपत्तो, सुवण्णकटाहं इच्चादि विकारसम्बन्धवसेन, तेलकुम्भो, सप्पिकुम्भो इच्चादि तत्रट्ठकसम्बन्धवसेन, ससविसाणं, उदुम्बरपुप्फं, वञ्झापुत्तो इच्चादि तद्धम्मसम्बन्धवसेन, खंपुप्फं नत्थिया-भावो इच्चादि असभावमत्तसम्बन्धवसेन, अत्थिया-भावो इच्चादि विज्जमानत्थसम्बन्धवसेन गहेतब्बं। एत्थ च अट्ठकथानयेन राजविधेय्यो पुरिसो राजपुरिसोति दट्ठब्बं, तथा हि अट्ठकथायं वुत्तं “उपादानविधेय्या खन्धा उपादानक्खन्धा, यथा राजपुरिसो”ति; सत्थुनो दस्सनं सत्थारदस्सनं, कत्तुनो निद्देसो कत्तारनिद्देसो, एवं सत्थारनिद्देसो, सक्यस्स भगवतो धीता सक्यधीतरा; मातापितूसु संवड्ढो मातापितरसंवड्ढो, मातापितूनं सन्तिके संवड्ढोति अत्थो - दुक्करमग्गो नाम छट्ठीतप्पुरिसो समत्तो।</p>

<p rend="bodytext"></p>
<p rend="bodytext">कायस्स पुब्बं पुरिमो भागो पुब्बकायो, एवं पच्छिमकायो - अयं उत्तरपदस्स पुब्बनिपातभावेन वुत्तो दुराजानमग्गो नाम छट्ठीतप्पुरिसोति वेदितब्बो। अदक्खीति दिट्ठो, किं दिट्ठो – इत्थिं वा पुरिसं वा यंकिञ्चि धम्मजातं अत्थजातं वा, कदा दिट्ठोति – पुब्बे, इति इमं अत्थसम्बन्धं ञत्वा “दिट्ठपुब्बो तथागत”न्ति आदिदस्सनतो एवं समासविग्गहो दट्ठब्बो – पुब्बे दिट्ठो दिट्ठपुब्बोति आदिना - तथागतं दिट्ठपुब्बो अयं पुरिसो, तथागतं दिट्ठपुब्बा अयं इत्थी, तथागतं दिट्ठपुब्बं इदं कुलं। एत्थ च दिट्ठसद्दो “तस्स दिन्नो मया पुत्तो”ति आदीसु दिन्नसद्दो विय येभुय्येन कम्मनि वत्तति, अप्पेकदा पन “दानं दिन्नो देवदत्तो”ति एत्थ दिन्नसद्दो विय कत्तरिपि वत्तति, तथा हेस “येहि थेरेहि सङ्गीता, सङ्गीतेसु च विस्सुता; सब्बकामी च साळ्हो च, रेवतो खुज्जसोभितो; यसो च साणसम्भूतो, एते सद्धिविहारिका थेरा आनन्दथेरस्स, दिट्ठपुब्बा तथागत”न्ति एत्थ कत्तरि दिस्सति, एवं धम्मं सुतपुब्बो, सग्गं गतपुब्बो, कम्मनि  – दिट्ठपुब्बा देवा पुरिसेन, सुतपुब्बो धम्मो तेन, गतपुब्बा दिसा तेन, एत्थ च “सचित्तमनुरक्खे पत्थयानो दिसं अगतपुब्ब”न्ति आहच्च भासितेन गतसद्दस्स कम्मनि पवत्ति वेदितब्बा। दुराजानमग्गो छट्ठीतप्पुरिसो समत्तो.</p>

<p rend="bodytext"></p>
<p rend="bodytext">रूपे सञ्ञा रूपसञ्ञा, एवं संसारदुक्खं, वनपुप्फं, आतपसुक्खं, अङ्गारपक्कं, चारकबद्धो इच्चेवमादि. सत्तमीतप्पुरिसोयं।</p>

<p rend="bodytext"></p>
<p rend="bodytext" n="705"><hi rend="paranum">७०५</hi><hi rend="dot">.</hi> <hi rend="bold">इतिलोपे पठमा पठमाय।</hi></p>
<p rend="bodytext">इतिसद्दस्स लोपट्ठाने पठमाविभत्तियन्तं पदं पठमाविभत्तियन्तेन समसीयति, सोपि समासो तप्पुरिससञ्ञो होति – “सो बुद्धं सरणं गतो”, अत्रायं समासपदच्छेदो – सरणं इति गतोति, बुद्धं ‘अयं भगवा मम सरण’न्ति गतो भजि सेवि बुज्झीति अत्थो। एत्थ च यथा ‘आजञ्ञेन युत्तो रथो आजञ्ञरथो’ति च ‘पूतिमुत्तेन परिभावितं भेसज्जं पूतिमुत्तभेसज्ज’न्ति च उत्तरपदलोपेन ततियातप्पुरिसो भवति, एवं ‘सरणं इति गतो सरणगतो’ति उत्तरपदलोपेन पठमातप्पुरिसो भवति, न हेत्थ दुतियातप्पुरिसावकासो विज्जति। अजं गामं नेतीतिआदीसु असमानाधिकरणट्ठानेसु विय द्विकम्मिकस्स पयोगस्स अनिच्छितब्बत्ता च, बुद्धं सरणं गच्छामीति एत्थ बुद्धो मे सरणन्ति एवं समानाधिकरणभावेन अनधिप्पेतस्स उत्तरपदस्स कम्मवाचकभावेन अट्ठकथाचरियेहि अनधिप्पेतत्ता चाति।</p>

<p rend="bodytext"></p>
<p rend="bodytext" n="706"><hi rend="paranum">७०६</hi><hi rend="dot">.</hi> मतन्तरे <hi rend="bold">पठमा छट्ठिया च।</hi></p>
<p rend="bodytext">पुन पठमग्गहणं इतिलोपग्गहणस्स निवत्तनत्थं। गरूनं मतन्तरे पठमन्तपदं छट्ठियन्तेन समसीयति, सो समासो तप्पुरिससञ्ञो होति; अड्ढं विप्पलिया अड्ढपिप्पली, अड्ढं कोसातकिया अड्ढकोसातकी, पुब्बं कायस्स पुब्बकायो। अयं पठमातप्पुरिसो। केचेत्थ वदेय्युं – यज्जेवरूपो पठमातप्पुरिसो सिया, सह देवेहि सदेवकोति अयम्पि पठमातप्पुरिसो सियाति। न सिया, अञ्ञपदत्थप्पधानत्ता पन बहुब्बीहि येव भवति, न तप्पुरिसो, एत्थ हि अञ्ञपदत्थो पधानो – सह देवेहि यो लोको सो यं सदेवकोति। एत्थ अड्ढपिप्पलीति आदीसुपि पिप्पलिया अड्ढं अड्ढपिप्पलीति आदिना गहणे सति छट्ठीतप्पुरिसो भवतीति दट्ठब्बं। नन्वेवं सति सदेवको लोकोति अयम्पि देवेहि सह सदेवकोति गहणे सति ततियातप्पुरिसो सियाति। न सिया; अयञ्हि देवेहि सह यो लोको, सो यं सदेवकोति एवं अञ्ञपदत्थप्पधानत्ता बहुब्बीहि येव भवति न तप्पुरिसो, तथा पासादस्स अन्तो अन्तोपासादं, नगरस्स समीपं उपनगरं इच्चादिपि अव्ययत्थपधानत्ता अव्ययीभावो भवति, न तप्पुरिसो।</p>

<p rend="bodytext"></p>
<p rend="bodytext" n="707"><hi rend="paranum">७०७</hi><hi rend="dot">.</hi> <hi rend="bold">ते चुभो।</hi></p>
<p rend="bodytext">ते च उभो दिगु-कम्मधारयसमासा तप्पुरिससञ्ञा होन्ति – अपञ्चवस्सं, असत्तगोदावरं, अपञ्चपुलि, अब्राह्मणो, अवसलो, असक्यधीतरा, अमातापितरसंवड्ढो। एत्थ च न सक्यधीतरा असक्यधीतराति वा न सक्यधीता असक्यधीतराति वा निब्बचनीयं; इमे च समासा कम्मधारयभावे दिगुभावे ठिता येव, नस्स पदस्स उत्तरपदत्थप्पधानताजोतकभावेन तप्पुरिसेकदेसत्ता तप्पुरिसाति वुत्ता, न राजपूजितोति आदयो विय गुणातिवत्तनवसेन। केचि पन इमं समासं उभयतप्पुरिसोति नामं कत्वा इमिना सद्धिं दुतियातप्पुरिसादयो सत्त तप्पुरिसे इच्छन्ति। इध एकेकस्स समासस्स उभयतप्पुरिसभावाभावतो तं नामं नुपपज्जति, अयं पन अस्माकं रुचि – सङ्खेपतो सुद्धतप्पुरिसो कम्मधारयतप्पुरिसो दिगुतप्पुरिसोति तयो तप्पुरिसा, वित्थारतो पन पठमातप्पुरिसो दुतियातप्पुरिसादयो छ चाति सत्त तप्पुरिसा भवन्ति। तप्पुरिस इच्चनेन क्वत्थो – नस्सत्तं तप्पुरिस-बहुब्बीहीसु।</p>

<p rend="bodytext"></p>
<p rend="bodytext" n="708"><hi rend="paranum">७०८</hi><hi rend="dot">.</hi> <hi rend="bold">बहुब्बीहञ्ञपदत्थे।</hi></p>
<p rend="bodytext">समसीयमानपदतो अञ्ञेसं पठमादिविभत्तियन्तानं पदानं अत्थे नामानि समसीयन्ति, सो समासो बहुब्बीहिसञ्ञो होति; बहवो वीहयो यस्साति बहुब्बीहि, बहुब्बीहिसदिसत्ता अयम्पि समासो बहुब्बीहीति वुच्चति; यथा हि बहुब्बीहिसद्दो गुणिनि ठितो, तथा सकलो पायं समासो गुणिनि ठितो, तेन बहुब्बीहिसदिसत्ता बहुब्बीहीति वुच्चति। अञ्ञपदत्थपधानो हि बहुब्बीहि।</p>

<p rend="bodytext"></p>
<p rend="bodytext">सो च नवविधो – द्विपदो भिन्नाधिकरणो तिपदो ननिपातपुब्बपदो सहपुब्बपदो उपमानपुब्बपदो सङ्ख्योभयपदो दिसन्तराळत्थो व्यतिहारलक्खणो चाति। तत्थ द्विपदो बहुब्बीहि कम्मादीसु छसु विभत्तियत्थेसु भवति, तेसु कम्मत्थे ताव – आगता समणा इमं सङ्घारामं सोयं आगतसमणो सङ्घारामो, एवं आगतसमणा सावत्थि, आगतसमणं जेतवनं – अतग्गुणसंविञ्ञाणोयं बहुब्बीहि. तथा हि दुविधो बहुब्बीहि – तग्गुणसंविञ्ञाणो अतग्गुणसंविञ्ञाणो चाति; तेसु यत्थ अवयवेन विग्गहो समुदयो समासत्थो, सो तग्गुणसंविञ्ञाणो नाम, यथा लम्बकण्णोति, यथा च समला अकुसला धम्माति; यत्थ पन समुदायेन विग्गहो समुदायो समासत्थो, सो अतग्गुणसंविञ्ञाणो नाम यथा पब्बतादीनि खेत्तानीति यथा च बहुधनोति यथा च अमलो लोकुत्तरधम्मोति; अपरो नयो – यत्थ विसेसनभूतो अत्थो अञ्ञपदत्थेन सद्धिं गय्हति, सो तग्गुणसंविञ्ञाणो यथा लम्बकण्णं आनयाति यथा च समले अकुसले धम्मे पजहतीति, यत्थ पन अञ्ञपदत्थो विसेसनत्थपरिच्चागेन केवलो गय्हति, सो अतग्गुणसंविञ्ञाणो यथा पब्बतादीनि खेत्तानि कस्सतीति, यथा च बहुधनं आनयाति यथा च अमलं लोकुत्तरधम्मं सच्छाकासीति। केचि पन निम्मलभावेन सह जानितब्बो लोकुत्तरधम्मोति मञ्ञमानो धम्मं अमलन्ति एत्थ अमलन्ति तग्गुणसंविञ्ञाणोति वदन्ति, तं न गहेतब्बं रागादिमलानं लोकुत्तरधम्मस्स अवयवभावाभावतो, सचे पन निम्मलभावेन सह वत्ततीति सनिम्मलभावो लोकुत्तरधम्मोति पयोगो सिया, तग्गुणसंविञ्ञाणोति दट्ठब्बं; जितानि इन्द्रियानि अनेन समणेन सोयं जितिन्द्रियो समणो, तग्गुणसंविञ्ञाणोयं बहुब्बीहि अवयवभूतेहि इन्द्रियेहि सहेव समणसङ्खातस्स दब्बस्स गहेतब्बत्ता - इन्द्रियादयो धम्मे उपादाय समणो इच्चादि पञ्ञत्ति होति; - सुखो संवासो एतेनाति सुखसंवासो धीरो, दिन्नसुङ्को राजा, निग्गतजनो गामो, छिन्नहत्थो पुरिसो, हत्थच्छिन्नो वा, सम्पन्नसस्सो जनपदो; अञ्ञेपि दुतियादिअत्थेसु बहुब्बीहि योजेतब्बा। इति समासतो द्विपदोबहुब्बीहि विभावितो।</p>

<p rend="bodytext"></p>
<p rend="bodytext">भिन्नाधिकरणो यथा – एकरत्तिं वासो अस्साति एकरत्तिवासो, समानेन सद्धिं वासो अस्साति समानवासो पुरिसो; उभतो व्यञ्जनं अस्स अत्थीति उभतोव्यञ्जनको; खणे किच्चं यस्स लोकस्स सो खणकिच्चो, ओकासे सति येव यस्स किच्चं होतीति पाळि, अट्ठकथायं पन अधिप्पायत्थवसेन खणे किच्चानि करोतीति खणकिच्चो, ओकासं लभित्वाव किच्चानि करोतीति अत्थोति वुत्तं; छत्तं पाणिम्हि अस्साति छत्तपाणि पुरिसो; दाने अज्झासयो अस्साति दानज्झासयो इच्चादि।</p>

<p rend="bodytext"></p>
<p rend="bodytext">तिपदो यथा – परक्कमेन अधिगता सम्पदा येहि ते भवन्ति परक्कमाधिगतसम्पदा महापुरिसा, एवं धम्माधिगतभोगो; ओणितो पत्ततो पाणि येन सो यं ओणितपत्तपाणि; सीहस्स पुब्बद्धं विय कायो अस्साति सीहपुब्बद्धकायो; मत्ता बहवो मातङ्गा अस्मिन्ति मत्तबहुमातङ्गं वनं इच्चादि।</p>

<p rend="bodytext"></p>
<p rend="bodytext">ननिपातपुब्बपदो यथा – नत्थि एतस्स समोति असमो भगवा; नत्थि संवासो एतेनाति असंवासो; न विज्जते वुट्ठि एत्थाति अवुट्ठिको जनपदो इच्चेवमादि।</p>
<p rend="bodytext">सहपुब्बपदो पठमायत्थे लब्भति, तं यथा – सह हेतुना यो वत्तति सो सहेतुको, सहेतु वाति पाळि, अट्ठकथायं पन सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सन्ति इमस्मिं ठाने गरूहि लोकसद्दादिकं अनपेक्खित्वा लिङ्गं अपाकटन्ति यं-तंसद्दा न योजिता. तथा हि सह देवेहि सदेवकन्ति आदिकं यं-तंसद्दवज्जितं निब्बचनमेव तेहि अभिसङ्खतं, यस्मा पन सहसद्दो असत्ववाचकत्ता लिङ्गं जोतेतुं न सक्कोति, तस्मा मयं लिङ्गस्साविकरणेन सोतूनं निक्कङ्खभावत्थं यं-तंसद्देन योजेत्वा निच्छयं वदाम – सह देवेहि यो लोको सो सदेवको, एवं समारको इच्चादि, सह समणब्राह्मणेहि या पजा सा सस्समणब्राह्मणी पजा; अपरो नयो – सह देवेन या पठवी सा सदेविका, का सा – पठवीति अत्थो, एवं सराजिका परिसा, सराजिका महादेवी; सह मूलेन यो उद्धटो सो समूलुद्धटो रुक्खो; सह मच्छेरेन यं चित्तं तं समच्छेरं, - इमानि सहसद्दस्स सादेसवसेन वा हकारलोपवसेन वा ञातब्बानि, सरूपतो ठितभावेन पन एवं वेदितब्बानि – सह ओढेन यो चोरो सो सहोढो, सह मच्छेरेन ये परिदेवसोका ते सहमच्छरा इच्चेवमादि।</p>

<p rend="bodytext"></p>
<p rend="bodytext">उपमानपुब्बपदो पठमायत्थे छट्ठियत्थे च लब्भति, तत्थ उपमानोपमेय्यभावपसिद्धत्थं इव-वियसद्दापि पयुज्जन्ति – काय-व्यामानं समप्पमाणताय निग्रोधो इव परिमण्डलो यो राजकुमारो सोयं निग्रोधपरिमण्डलो; सङ्खो विय पण्डरं यं वत्थं तं सङ्खपण्डरं वत्थं; काको विय सूरो अयन्ति काकसूरो, इध अधिप्पायन्तरम्पि भवति – काकतो सूरो काकसूरोति, इमस्मिं पनत्थे पञ्चमीतप्पुरिसो भवति; चक्खु इव भूतो अयं परमत्थदस्सनतोति चक्खुभूतो भगवा, अधिप्पायन्तरम्पि भवति – पञ्ञामयं चक्खुं भूतो पत्तोति चक्खुभूतो, इमस्मिं पनत्थे दुतियातप्पुरिसो भवति – एवं उपमानपुब्बपदो पठमायत्थे लब्भति; छट्ठियत्थे – सुवण्णस्स वण्णो विय वण्णो यस्स सोयं सुवण्णवण्णो भगवा, एवं नागगति, सीहगति, नागविक्कमो, सीहहनु, एणिस्स विय अस्स जङ्घाति एणिजङ्घो, एवं उसभक्खन्धो; ब्रह्मुनो विय अट्ठङ्गसमन्नागतो सरो अस्साति ब्रह्मस्सरो - एवं उपमानपुब्बपदो छट्ठियत्थे लब्भति।</p>

<p rend="bodytext"></p>
<p rend="bodytext">सङ्ख्योभयपदो वासद्दत्थे दिस्सति, तं यथा – द्वे वा तयो वा पत्ता द्वत्तिपत्ता, द्वीहं वा तीहं वा द्वीहतीहं; छ वा पञ्च वा वाचा छपञ्चवाचा, एवं सत्तट्ठमासा, एकयोजनद्वियोजनानि - एवं सङ्ख्योभयपदो वासद्दत्थे दिस्सति; इमस्मिं ठाने वासद्दत्थो येव अञ्ञपदत्थो नाम, तस्मा अयं समासो अञ्ञपदत्थपधानत्ता बहुब्बीहि नाम भवति।</p>

<p rend="bodytext"></p>
<p rend="bodytext">दिसन्तराळत्थो यथा – पुब्बस्सा च दक्खिणस्सा च दिसाय यदन्तराळं सायं पुब्बदक्खिणा विदिसा, एवं पुब्बुत्तरा, अपरदक्खिणा, पच्छिमुत्तरा।</p>

<p rend="bodytext"></p>
<p rend="bodytext">व्यतिहारलक्खणो यथा – केसेसु च केसेसु च गहेत्वा इदं युद्धं पवत्ततीति केसाकेसी; दण्डेहि दण्डेहि पहरित्वा इदं युद्धं पवत्ततीति दण्डादण्डी। अयं पठमाविभत्तियत्थे बहुब्बीहि।</p>

<p rend="bodytext"></p>
<p rend="bodytext">इदानि पावचने विञ्ञूनं परमकोसल्लजननत्थं भिन्नाधिकरणबहुब्बीहिना सद्धिं द्वन्द-कम्मधारयादिगब्भे तुल्याधिकरणबहुब्बीहयो कथयाम –  सयंपतितपण्णपुप्फफलवायुतोयाहारा तापसा – पण्णञ्च पुप्फञ्च फलञ्च पण्णपुप्फफलानि, सयमेव पतितानि सयंपतितानि, सयंपतितानि च तानि पण्णपुप्फफलानि चाति सयंपतितपण्णपुप्फफलानि, वायु च तोयञ्च वायुतोयानि, सयंपतितपण्णपुप्फफलानि च वायुतोयानि च सयंपतितपण्णपुप्फफलवायुतोयानि, तानि येव आहारो येसं ते सयंपतितपण्णपुप्फफलवायुतोयाहारा, अयं पन द्वन्द-कम्मधारयगब्भो तुल्याधिकरणबहुब्बीहि; अथ वा सयंपतितपण्णपुप्फफलवायुतोयेहि आहारा येसं ते सयंपतितपण्णपुप्फफलवायुतोयाहारा, अयं भिन्नाधिकरणबहुब्बीहि। नानादुमपतितपुप्फवासितसानु – नानापकारा दुमा नानादुमा, नानादुमेहि पतितानि नानादुमपतितानि, नानादुमपतितानि च तानि पुप्फानि चाति नानादुमपतितपुप्फानि, तेहि वासिता नानादुमपतितपुप्फवासिता, नानादुमपतितपुप्फवासिता सानू यस्स पब्बतस्स सोयं नानादुमपतितपुप्फवासितसानु पब्बतो, अयं कम्मधारय-तप्पुरिसगब्भो तुल्याधिकरणबहुब्बीहि; अथ वा वासिता सानू वासितसानू, सापेक्खत्ते सतिपि गमकत्ता समासो – नानादुमपतितपुप्फेहि वासितसानू यस्स सोयं नानादुमपतितपुप्फवासितसानु, अयं भिन्नाधिकरणबहुब्बीहि। व्यालम्बम्बुधरबिन्दुचुम्बितकूटो – व्यालम्बो अम्बुधरो व्यालम्बम्बुधरो, तस्स बिन्दूनि व्यालम्बम्बुधरबिन्दूनि, तेहि चुम्बितो व्यालम्बम्बुधरबिन्दुचुम्बितो, तादिसो कूटो यस्स सोयं व्यालम्बम्बुधरबिन्दुचुम्बितकूटो, अयं कम्मधारय-तप्पुरिसगब्भो तुल्याधिकरणबहुब्बीहि; अथ वा चुम्बितो कूटो चुम्बितकूटो, सापेक्खत्ते सतिपि गमकत्ता समासो – व्यालम्बम्बुधरबिन्दूहि चुम्बितकूटो यस्स सोयं व्यालम्बम्बुधरबिन्दुचुम्बितकूटो, अयं भिन्नाधिकरणबहुब्बीहि। अमितबलपरक्कमजुति – न मिता अमिता, बलञ्च परक्कमो च जुति च बलपरक्कमजुतियो, अमिता बलपरक्कमजुतियो यस्स सोयं अमितबलपरक्कमजुति, अयं कम्मधारय-द्वन्दगब्भो तुल्याधिकरणबहुब्बीहि - इतो परं इमिना नयेन समासपदेसु समासविग्गहो कातब्बो। पीनोरक्खंसबाहु – अयं द्वन्दगब्भो तुल्याधिकरणबहुब्बीहि; पीनगण्डवदनतनूरुजघना इत्थी, अयम्पि द्वन्दगब्भो तुल्याधिकरणबहुब्बीहि; पवरसुरासुरगरुळमनुजभुजगगन्धब्बमकुटकूटचुम्बितसेलसङ्घट्टितचरणो तथागतो, अयं द्वन्द-कम्मधारय-तप्पुरिसगब्भो तुल्याधिकरणबहुब्बीहि; अमितघनसरीरो, अमितबलपरक्कमप्पत्तो,  मत्तभमरगणचुम्बितविकसितपुप्फो, नानारुक्खतिणपतितपुप्फोपसोभितकन्दरो, नानामुसलफालपब्बततरुकलिङ्गरसरधनुगदासितोमरहत्था मारकिङ्कारा इच्चेवमादि, सब्बम्पेतं नयानुसारेन विग्गहेतब्बं। नास्स अन्तोति अनन्तं, आकासं अनन्तं आकासानन्तं, आकासानन्तमेव आकासानञ्चं, तं आकासानञ्चं अधिट्ठानट्ठेन आयतनमस्स ससम्पयुत्तस्स झानस्स देवानं देवायतनमिवाति आकासानञ्चायतनं, अयं बहुब्बीहि-कम्मधारयगब्भो बहुब्बीहि, एत्थ यथा भिसक्यमेव भेसज्जं एवं आकासानन्तमेव आकासानञ्चं सञ्ञोगपरस्स तकारस्स चकारं कत्वा, नास्स अन्तो अनन्तं, अनन्तमेव आनञ्चं, विञ्ञाणं आनञ्चं विञ्ञाणानञ्चन्ति अवत्वा विञ्ञाणञ्चन्ति वुत्तं, अयं हेत्थ रूळ्हीसद्दोति, तं विञ्ञाणञ्चं अधिट्ठानट्ठेन आयतनमस्स ससम्पयुत्तस्स झानस्स देवानं देवायतनमिवाति विञ्ञाणञ्चायतनं, अयम्पि बहुब्बीहि-कम्मधारयगब्भो बहुब्बीहि, एत्थ च रूळ्हीसद्दोति इमिना विञ्ञाणानञ्चन्ति इमस्स पदस्स अत्थे विञ्ञाणञ्चसद्दो निरूळ्होति दस्सेति, यथावुत्तं वा विञ्ञाणं दुतियारुप्पज्झानेन अञ्चियति वुत्ताकारेन आलम्बीयतीति विञ्ञाणञ्चन्ति एवं एत्थ अत्थो दट्ठब्बो।</p>

<p rend="bodytext"></p>
<p rend="bodytext">सत्ताहं परिनिब्बुतस्स यस्स भगवतो सोयं सत्ताहपरिनिब्बुतो भगवा, अयं बाहिरत्थो नाम बहुब्बीहिसमासो, एत्थ हि उत्तरपदं समसीयमानपदतो अञ्ञेन पदेन समानाधिकरणं भवति, अञ्ञपदञ्च तदुत्तरपदं आकड्ढित्वा वत्तति, समानाधिकरणभावेन तेन सद्धिं सम्बज्झतीति अयं समासो बाहिरत्थोति वुच्चति, अतथाभूतो अबाहिरत्थो नाम बहुब्बीहि; अथ वा सब्बोपि बहुब्बीहिसमासो बाहिरत्थो नाम अञ्ञपदत्थेन गहेतब्बत्ता, द्वन्दादयो पन अबाहिरत्था नाम बहि अनिक्खन्तत्थत्ता। अचिरं परिनिब्बुतस्स यस्स सोयं अचिरपरिनिब्बुतो, एवं अचिरपब्बजितो, अथ वा, यथा ठितवाति एत्थ ठानं ठितन्ति वुच्चति, तथा इधापि पब्बजनं पब्बजितन्ति वुच्चति, तस्मा अचिरं पब्बजितं यस्स सोयं अचिरपब्बजितोति विग्गहेतब्बं; अपक्कमीति पक्कन्तो पुरिसो, अचिरं पक्कन्तस्स यस्स सोयं अचिरपक्कन्तो, अथ वा इदं नेसं पदक्कन्तं नागानमिव पब्बतेति एत्थ पन पदक्कमनं पदक्कन्तन्ति भावत्थे पवत्तपदक्कन्तपदं विय पक्कमनं पक्कन्तन्ति भावत्थं हदये कत्वा अचिरं पक्कन्तं यस्स सोयं अचिरपक्कन्तोतिपि समासो कातब्ब - एवं अचिरपक्कन्तसद्दो बाहिरत्थसमासोपि होति अबाहिरत्थसमासोपि, एस नयो अञ्ञत्रापि यथासम्भवं योजेतब्बो। इत्थं नामं यस्स सोयं इत्थन्नामो, एवंनामको पुरिसोति अत्थो, इत्थन्नामं यस्सा सायं इत्थन्नामा, एवंनामिका इत्थीति अत्थो, तथा इत्थन्नामं कुलं, एवं नामं एतस्साति एवंनामो, एवंनामको वा, एवंगोत्तो, एवंवण्णो, एवमाहारो, एवमायुपरियन्तो, एवाचारो, एवंसिलोको, यथान्नो पुरिसो, यथान्ना देवता, मातुदेवतो पुरिसो, तंतंविधो सीलवा, तथाविधो सीलवा, सरूपो, यथारूपो, तथारूपो, एवरूपो, तथो आगतो यस्स सोयं तथागतो, एवं सुगतो, अञ्ञेपि योजेतब्बा; एको मासो अभिसित्तस्स अस्साति एकमासाभिसित्तो; मासो गताय अस्सा आसाळ्हिया सा मासगता आसाळ्ही, मासो जातस्स यस्स सोयं मासजातो, एवं संवच्छरजातो – बाहिरत्थबहुब्बीहितो सेसा सब्बेपि बहुब्बीहयो अबाहिरत्थाति वेदितब्बा।</p>

<p rend="bodytext"></p>
<p rend="bodytext">छन्दो जातो यस्स सोयं छन्दजातो, एवं उस्सुक्कजातो, पीतिसोमनस्सजातो, सञ्जातपीतिसोमनस्सो; हत्था छिन्ना यस्स सोयं हत्थच्छिन्नो, छिन्नहत्थो वा; भगवतो हि पावचने येभुय्येन छिन्न जात इच्चादीनि समासं पत्वा उत्तरपदानि भवन्ति, परिपुण्ण निप्फन्न इच्चादीनि निच्चमेव पुब्बपदानि भवन्ति, तथा हि परिपुण्णवीसतिवस्सो, निप्फन्नसङ्कप्पोति आदीनि दिस्सन्ति; अड्ढं अट्ठन्नं पूरणं येसन्ति अड्ढट्ठमानि, अड्ढट्ठमानि रतनानि पमाणं एतस्साति अड्ढट्ठमरतनो हत्थी - अयं दुक्करमग्गो नाम बहुब्बीहि। तथा भिक्खु अत्तचतुत्थो गामं पिण्डाय पविसतीति अत्र अत्ता चतुत्थो यस्स भिक्खुस्स अञ्ञेहि भिक्खूहि सद्धिं अत्तचतुत्थो, अथ वा अत्ता चतुन्नं पूरणो यस्स सोयं अत्तचतुत्थो; अयम्पि दुक्करमग्गो येव, अञ्ञेपि योजेतब्बा।</p>

<p rend="bodytext"></p>
<p rend="bodytext">अहं दीपो एतेसन्ति मंदीपा, अयं दुराजानमग्गो नाम बहुब्बीहि; तथा अहं लेणं एतेसन्ति मंलेणा, अहं पटिसरणं एतेसन्ति मंपटिसरणा; अहं उद्दिसितब्बट्ठेन उद्देसो एतस्साति ममुद्देसिको भिक्खुसङ्घो; भगवा मूलं एतेसन्ति भगवंमूलका धम्मा, एवं भगवंपटिसरणा। माता च पिता च मातापितरो, नत्थि मातापितरो एतस्साति निम्मातापितरो पुरिसो, निम्मातापितरा दारिका; एतेन पुरिसेन सह एको पिता एतस्साति एकपितरो पुरिसो, एकपितरा इत्थी; एको कत्ता एतस्साति एककत्तारं कम्मं, एवं बहुकत्तारं; द्वे सत्थारो एतस्साति द्विसत्थारो पुरिसो, द्विसत्थारा इत्थी, द्विसत्थारं कुलं; सत्थारं गरु एतस्साति सत्थागरु, लुत्तसमासोयं, सत्थागरु धम्मगरूति हि पाळि दिस्सति। नन्विध भो गवंपतीति आदयो विय अलुत्तसमासोति चे। न मातापितरोति आदीनं विय लुत्तसमासत्ता। ननु च भो सत्थुगरूतिपि पाठेन भवितब्बन्ति। न अञ्ञथा अत्थस्स गहेतब्बत्ताति। दुराजानमग्गो बहुब्बीहि समत्तो।</p>

<p rend="bodytext"></p>
<p rend="bodytext">इदानि विञ्ञूनं परमकोसल्लजननत्थं द्वक्खरो बहुब्बीहि वुच्चते – सुन्दरा धी यस्स सोयं सुधी, सुन्दरा धी सुधीति निब्बचने सति कम्मधारयो भवति, द्वाधिप्पायादयोपि हि समासा भवन्ति; सुन्दरं दं यस्स सोयं सुदो कल्याणभरियोति अत्थो, कुच्छितं गरहितं दं अस्साति कुदो; सुन्दरं सं अस्साति सुसो सुन्दरधनोति अत्थो, कुच्छितं सं अस्साति कुसो, कं वुच्चति सुखं, तप्पटिपक्खत्ता न कं अकं दुक्खन्ति अत्थो, नत्थि अकं दुक्खं एत्थाति नाको सग्गो - अञ्ञेपि द्वक्खरा बहुब्बीहयो योजेतब्बा, अक्खरत्तयिका पन सुदारो कुदारोति आदयो भवन्ति; चतुरक्खरादयो सुविदिता। पादक्खरपारिपूरिया वुत्तो मज्झेवेकारोपि बहुब्बीहि दिस्सति – वुट्ठिवेपरमा सराति, वुट्ठि परमं पमाणं एतेसन्ति वुट्ठिवेपरमाति समासो; मज्झेएवकारोपि दिस्सति – एसो एव परमो एतस्साति एतावपरमो, योपि पारं गतो भिक्खु एतावपरमो सियाति पाळि दिस्सति।</p>
<p rend="gatha1">गहेत्वा सासनादीहि नयं सासनबुद्धिया;</p>
<p rend="gatha1">बहुब्बीहिसमासोयं, बहुधा मे पपञ्चितो।</p>
<p rend="gatha1">बहुब्बीहि इच्चनेन क्वत्थो – बहुब्बीहिम्हि च।</p>

<p rend="bodytext"></p>
<p rend="bodytext" n="709"><hi rend="paranum">७०९</hi><hi rend="dot">.</hi> <hi rend="bold">नानानामानमेकविभत्तिकानं समुच्चयो द्वन्दो।</hi></p>
<p rend="bodytext">लिङ्गवसेन वा सङ्ख्यावसेन वा अनेकेसं पदानं अट्ठसु विभत्तीसु एकाय विभत्तिया युत्तानं यो समुच्चयो विभत्तिलोपवसेन एकत्तभावो, सो द्वन्दसञ्ञो होति – निरुत्तिपिटके चेतं वुत्तं – कथं द्वन्दो भवति – द्वन्दो नाम द्विन्नं पदानं एकविभत्तिकानं नानालिङ्गानं पुब्बपदं अप्पक्खरं उत्तरपदं तुल्यं वा बव्हक्खरं वा एकत्थ समोधानं गच्छतीति द्वन्दोति। एत्थ च इतरेतरयोगसमाहारसङ्खाते येव चसद्दत्थे गहेत्वा विभत्तिलोपवसेन एकत्तभावो समुच्चयोति वुत्तो, तथा हि समुच्चयो नाम सम्पिण्डनं सो पन अत्थवसेन केवलसमुच्चयो अन्वाचयो इतरेतरयोगो समाहोरो चाति चतुब्बिधो। तत्थ केवलसमुच्चये अन्वाचये च समासो न भवति किरियासापेक्खताय नामानं अञ्ञमञ्ञं अयुत्तत्थभावतो, यथा “चीवरं पिण्डपातञ्च, पच्चयं सयनासनं अदासि; दानञ्च देहि,सीलञ्च रक्खाहि; इतरेतरयोगे समाहारे च समासो भवति तत्थ नामानं अञ्ञमञ्ञं युत्तत्थभावतो। यस्मा एकस्स पदस्स द्वन्दो नाम नत्थि, द्विन्नं वा बहून्नं वा होति, तस्मा सो हेट्ठिमपरिच्छेदेन द्विन्नं पदानं विभत्तियोगवसेन अद्वयभावो एकत्तूपगमनं द्वन्दो, द्वे द्वे पदानि एकतो समोधानं एत्थ गच्छन्तीति द्वन्दो, सो उभयपदत्थप्पधानो। ननु च उभयपदत्थप्पधानत्ते सति कथं एकत्थभावो सिया ति। वुच्चते –  सदिसादिअत्थेपि सद्दप्पवत्तिसम्भवेन पदानं एकक्खणे येव अत्थद्वयदीपकत्ता, तञ्च द्वन्दविसयं एव तेसं अत्थद्वयदीपनं, यथा हि भूसद्दो अनुभवाभिभवादिके अत्थे अनु-अभिआदिउपसग्गसहितो येव दीपेति, न केवलो, एवं गवस्सकन्ति आदीसु गवादीनं अस्सादिसद्दन्तरसहितानमेव अत्थद्वयदीपनं, न केवलानन्ति द्वन्दविसयं एव न सब्बत्थाति दट्ठब्बं – सारिपुत्तो च मोग्गल्लानो च सारिपुत्तमोग्गल्लाना, यत्थ पन युगसद्दं अपेक्खित्वा पयोगमारभति, तत्थ सारिपुत्तमोग्गल्लानं नाम सावकयुगन्ति इच्चेवमादयो पयोगा भवन्ति; समणो च ब्राह्मणो च समणब्राह्मणा, समणा च ब्राह्मणा च समणब्राह्मणा, समणो च ब्राह्मणा चाति वा समणा च ब्राह्मणो चाति वा समणब्राह्मणाति एवं ईदिसेसु ठानेसु चत्तारि चत्तारि निब्बचनानि कातब्बानि अत्थयुत्तिवसेन; चक्खु च सोतञ्च चक्खुसोतं। द्वन्द इच्चनेन क्वत्थो – द्वन्दट्ठा वा।</p>

<p rend="bodytext"></p>
<p rend="bodytext" n="710"><hi rend="paranum">७१०</hi><hi rend="dot">.</hi> <hi rend="bold">महन्त-महितानं महा तुल्याधिकरणे पदे।</hi></p>
<p rend="bodytext">महन्त-महितसद्दानं महा होति तुल्याधिकरणे पदे – सीलादीहि गुणेहि महन्तो च सो पुरिसो चाति महापुरिसो, जनेहि महितो च सो पुरिसो चाति महापुरिसो; सब्बासं उब्बरीनं जेट्ठिकभावेन महती च सा देवी चाति महादेवी, महिता वा जनेहि पूजिता देवीतिपि महादेवी; महतो सब्बञ्ञुतञ्ञाणस्स पटिलाभहेतुत्ता महती च सा बोधि चाति वा, जनेहि महिता पूजिता बोधीति वा महाबोधि; आकरमहन्तताय महन्तञ्च तं पदुमवनञ्चाति महापदुमवनं इच्चेवमादि।</p>

<p rend="bodytext"></p>
<p rend="bodytext" n="711"><hi rend="paranum">७११</hi><hi rend="dot">.</hi> <hi rend="bold">तप्पुरिसे च।</hi></p>
<p rend="bodytext">तप्पुरिसेपि तेसं महन्त-महितसद्दानं महा इच्चादेसो होति – सुतमहानुरूपेन महतो महितस्स वा बुद्धस्स बोधि महाबोधि; महन्ते सब्बञ्ञुतञ्ञाणे सत्तो लग्गो महासत्तो - महन्तो च सो सत्तो चाति महासत्तोति निब्बचने पन कम्मधारयसमासो होति।</p>

<p rend="bodytext"></p>
<p rend="bodytext" n="712"><hi rend="paranum">७१२</hi><hi rend="dot">.</hi> <hi rend="bold">महतो महन्तस्स महा।</hi></p>
<p rend="bodytext">पुन महन्तग्गहणं तप्पुरिस-तुल्याधिकरणग्गहणनिवत्तनत्थं। महन्तसद्दस्स व्यासट्ठानेपि महा इच्चादेसो होति – महा ते उपासक परिच्चागो; बाराणसिरज्जं नाम महा; सेना सा दिस्सते महा।</p>

<p rend="bodytext"></p>
<p rend="bodytext" n="713"><hi rend="paranum">७१३</hi><hi rend="dot">.</hi> <hi rend="bold">क्वचि मह समासे।</hi></p>
<p rend="bodytext">समासे वत्तमानस्स महन्तसद्दस्स क्वचि मह इच्चादेसो होति – महब्बलो पुरिसो, महप्फलं सीलं, महद्धना इत्थी, महब्भयं। क्वचीति किं – महाफलं, महाबलं, महाधनं, महाबलो पुरिसो, महाधनो गहपति।</p>

<p rend="bodytext"></p>
<p rend="bodytext" n="714"><hi rend="paranum">७१४</hi><hi rend="dot">.</hi> <hi rend="bold">थियं तुल्याधिकरणे चे भासितपुं-नपुंसका यथारहं पुं-नपुंसका व।</hi></p>
<p rend="bodytext">इध सासनयुत्तिया इत्थियं वत्तमाने तुल्याधिकरणे पुब्बपदे सति इत्थिवाचको सद्दो सचे भासितपुमो च भासितनपुंसको च सिया, सो यथारहं पुमा इव, नपुंसको इव च दट्ठब्बो – सुखा पटिपदा यस्स मग्गस्स सोयं सुखपटिपदो मग्गो, एवं दुक्खपटिपदो; अपि च दुक्खा पटिपदा अस्साति दुक्खपटिपदं पथवीकसिणं झानं, एवं दन्धाभिञ्ञसुखपटिपदं; दुक्खा जीविका यस्स सोयं दुक्खजीविको, दीघा जङ्घा यस्स पुरिसस्स सोयं दीघजङ्घो पुरिसो, दीघा जङ्घा यस्स कुलस्स तदिदं दीघजङ्घं कुलं; एवं कल्याणभरियो पुरिसो, कल्याणभरिया पुरिसा, कल्याणभरियं कुलं, कल्याणभरियानि कुलानीति; महती पञ्ञा यस्स सोयं महापञ्ञो - अथ वा पावचने सेना सा दिस्सते महाति इत्थिलिङ्गभावे महा इति पदस्स दस्सनतो महा पञ्ञा यस्स सोयं महापञ्ञोति निब्बचनीयं, एवं महापञ्ञं कुलं। इत्थिवाचको ति किं – पञ्ञाधनो पुरिसो, पञ्ञारतनो पुरिसो, सद्धाधनं कुलं - एत्थ च सतिपि इत्थियं वत्तमाने तुल्याधिकरणभूते पुब्बपदे उत्तरपदानं भासितपुं-नपुंसकत्ते च सतिपि एतेसं इत्थिभावाभावतो पुं-नपुंसकभावातिदेसो न होति; एत्थ हि उत्तरपदानं भासितपुं-नपुंसकता अञ्ञपदसन्निधानवसेनेव ञायति। भासितपुं-नपुंसकाति किं – दीघजङ्घा इत्थी, पहूतपञ्ञा नारी - एत्थ पन सतिपि इत्थियं वत्तमाने तुल्याधिकरणभूते पुब्बपदे उत्तरपदानं इत्थित्ते च सतिपि तेसं भासितपुं-नपुंसकभावाभावतो पुं-नपुंसकभावातिदेसो न होति. एत्थुत्तरपदानं अभासितपुं-नपुंसकता अञ्ञपदसन्निधानवसेनेव ञायति। यथारहन्ति किं – बहुनदिको जनपदो, बहुदासिको पुरिसो, बहुकुमारिकं कुलं, बहुनदिका राजधानी।</p>

<p rend="bodytext"></p>
<p rend="bodytext">इमस्मिं पकरणे बहुब्बीहि विय अञ्ञपदत्थे भासितो पुमा यस्सं इत्थियं सा भासितपुमा, भासितो नपुंसको यस्सं इत्थियं सा भासितनपुंसकाति अत्थो गहितो; तत्थ थीति इत्थिवाचकसद्दमाह, अञ्ञथा भासितपुं-नपुंसकाति एवं न वत्तब्बं सिया; इमस्मिञ्च पकरणे परपदे इत्थिपच्चयाभावो अधिप्पेतो।</p>
<p rend="bodytext" n="715"><hi rend="paranum">७१५</hi><hi rend="dot">.</hi> <hi rend="bold">मतन्तरे इत्थियं भासितपुमित्थी पुमाव चेति पुब्बपदे।</hi></p>
<p rend="bodytext">एकच्चानं गरूनं मतन्तरे इत्थियं वत्तमाने तुल्याधिकरणे पदे परे पुब्बे भासितपुमा इत्थिवाचको सद्दो अत्थि चे, सो पुमा इव दट्ठब्बोति पुब्बपदे इत्थिपच्चयाभावो – दीघजङ्घो पुरिसो। इत्थियमिति किं – खमाधनो; एत्थ सतिपि उत्तरपदस्स तुल्याधिकरणभावे तस्स इत्थियं अवत्तमानत्ता पुब्बपदस्स च पुब्बे अभासितपुमत्ता पुम्भावातिदेसो न होतीति द्वयङ्गविकलं पच्चुदाहरणं भवति; पच्चुदाहरणेन नाम एकङ्गविकलेन भवितब्बं। भासितपुमाति किं – सद्धाधुरो, सद्धापकतिको, पञ्ञापकतिको, पञ्ञाविसुद्धिको। तुल्याधिकरणे इच्चेव – समणिभत्तिको, कुमारिभत्तिको, कुमारिभत्ति। पुब्बपदस्सेवायं पुम्भावातिदेसो, तेन इध न भवति – बहुदासिको पुरिसो, बहुकुमारिकं कुलं। एवमेके वदन्ति।</p>

<p rend="bodytext"></p>
<p rend="bodytext" n="716"><hi rend="paranum">७१६</hi><hi rend="dot">.</hi> <hi rend="bold">कम्मधारये च पुब्बे भासितपुमा पुमाव।</hi></p>
<p rend="bodytext">कम्मधारये च समासे इत्थियं वत्तमाने तुल्याधिकरणे उत्तरपदे सति इत्थी सचे पुब्बे भासितपुमा इदानि इत्थिवाचिका, सा पुमा इव यथारहं दट्ठब्बा – ब्राह्मणी च सा दारिका चाति ब्राह्मणदारिका, एवं वेस्सदारिका, सुद्ददारिका; खत्तिया च सा कञ्ञा चाति खत्तियकञ्ञा इच्चादि। इत्थियन्ति किं – पञ्ञारतनं, समणीपदुमं। भासितपुमाति किं – गङ्गानदी, तण्हानदी; एत्थ सतिपि कम्मधारयत्ते इत्थियं वत्तमाने तुल्याधिकरणे उत्तरपदे च सतिपि गङ्गादिसद्दानं नियतित्थिवाचकत्ता भासितसद्दस्स च नियतपुमत्ताभावतो पुब्बपदे इत्थिपच्चयस्स निवत्ति न होति; कच्चायने पन भासितपुमाति किं – खत्तियबन्धुदारिकाति उत्तरपदे इत्थिपच्चयस्स अनिवत्ति वुत्ता। यथारहन्ति किं – चन्दादेवी, नन्दादेवी; एत्थ पन सतिपि कम्मधारयत्ते इत्थियं वत्तमाने तुल्याधिकरणे उत्तरपदे च सतिपि चन्दकुमारो, नन्दकुमारो, नन्दत्थेरोति एवं पुल्लिङ्गे वत्तमानानं चन्दसद्दादीनं दस्सनतो चन्दादेवीति आदीसु चन्दादीनं सद्दानं अनियतित्थिवाचकत्ते सन्तेपि सासनानुरूपवसेन यथारहन्ति वचनतो चन्दादेवीति आदीसु पुब्बपदे इत्थिपच्चयस्स निवत्ति न होति – नन्दादेवीति च चन्दादेवीति च, कत्थचि पन होति – नन्ददेवीति च चन्ददेवीति च, तेनावोचुम्ह यथारहन्ति। अथ वा नन्दा देवी चन्दा देवीति च इदं न समासे, व्यासे येव इदं; तथा हि पावचने बहूसु पाळिप्पदेसेसु पठमं झानं, दुतियं झानन्ति आदीनि पठमस्स झानस्स, दुतियस्स झानस्साति आदीनि च असमासपदानि दिस्सन्ति, अप्पेकदा पठमज्झानं दुतियज्झानन्ति आदीनि दिस्सन्ति; तस्मा नन्दा देवी, चन्दा देवीति आदीनि व्यासपदानीति गहेतब्बानि, एतेसञ्हि व्यासपदत्तं – “सचे मे हत्थे च पादे च, कण्णनासञ्च छेच्छसि; एवं नन्दाय देविया, वेदेहो छेदयिस्सतीति एवमादीहि गाथाहि चुण्णियपदेहि च अतिविय पाकटं, तत्र व्यासपदत्ते अयं पदमाला – नन्दा देवी, नन्दं देविं, नन्दाय देविया, नन्दायं देवियन्ति; समासपदत्ते पन नन्दादेवी, नन्दादेविं, नन्दादेविया, नन्दादेवियन्ति च नन्ददेवी, नन्ददेविं, नन्ददेविया, नन्ददेवियन्ति च भवति, एतासु तीसु पठमा पदमाला च ततिया पदमाला च सारतो पच्चेतब्बा भवन्ति येभुय्येन पाळिनयानुकूलत्ता।</p>

<p rend="bodytext"></p>
<p rend="bodytext">इमस्मिं पन पकरणे इमस्मिं समासे भासितो पुमा यस्सा इत्थिया सा भासितपुमाति अत्थो गहितो। अत्रायं अधिप्पायो – यस्सा इत्थिया सम्बन्धभूताय सम्बन्धीभूतो पुमा अक्खरचिन्तकेहि भासितो लोकियमहाजनेहि वा, - कथं भासितो अक्खरचिन्तकेहीति चे – ब्राह्मणी, खत्तियी, खत्तिया, वेस्सी, सुद्दी, चण्डालीति एवमादितो पठमतरं ब्राह्मणो खत्तियो वेस्सोति आदिना पुमा भासितो, ततो पच्छा ते सविभत्तिके सद्दे अविभत्तिके कत्वा खत्तिय ब्राह्मण वेस्स इच्चादिना पकतिरूपे ठपेत्वा खत्तियस्स भरिया खत्तिया, ब्राह्मणस्स भरिया ब्राह्मणीति एवमादिकं अत्थं चेतसि सन्निधाय आपच्चयं ईपच्चयञ्च यथासम्भवं कत्वा खत्तिया खत्तियी ब्राह्मणी वेस्सीति आदिना इत्थिलिङ्गभावो पटिपादितो, एवं अक्खरचिन्तकेहि पठमं पुमा भासितो; कथं पन लोकियमहाजनेहि पठमं पुमा भासितोति चे – पठमकप्पिककाले कप्पादिम्हि पुरिसलिङ्गञ्च इत्थिलिङ्गञ्च नत्थि, तथा हि पुरे पुरत्थ का कस्स भरिया, मनो मनुस्सं अजनेसि पुब्बेति वुत्तं, अनुक्कमेन पन तेसं मनुस्सानं अञ्ञमञ्ञं उपनिज्झायन्तानं इत्थिपुरिसलिङ्गेसु एकदिवसे येव पातुभूतेसु इत्थीति च पुरिसोति च वोहारो पवत्तति, तेसु च लिङ्गेसु पठमं इत्थिलिङ्गं उप्पन्नं, ततो पुरिसलिङ्गं उप्पन्नन्ति वेदितब्बं, तथा हि हंसजातके महाभूतित्थियो नाम लोकस्मिं उदपज्जिसुन्ति इमस्मिं ठाने अट्ठकथायं इत्थिलिङ्गस्स पठमं पातुभावो वुत्तो, एवं सन्तेपि अनुक्कमेन कम्मनानत्तं पटिच्च महाजनेन पञ्ञत्तेसु खत्तियब्राह्मणादिसु चतूसु वण्णेसु खत्तियं पटिच्च खत्तिया पञ्ञत्ता, ब्राह्मणादयो पटिच्च ब्राह्मणीआदिका पञ्ञत्ताति एवं खत्तिया ब्राह्मणीति आदीनं सद्दानं पुब्बेभासितपुमत्तं होतीति लोकियमहाजनेहि पठमं पुमा भासितोति पि वत्तुं वट्टति; एवञ्हि कारणद्वयं सन्धाय कम्मधारये च पुब्बे भासितपुमा पुमा वाति पुब्बसद्देन विसेसेत्वा इदं लक्खणं अवोचुम्ह।</p>

<p rend="bodytext"></p>
<p rend="bodytext">इमस्मिं पन ठाने इदम्पि उपलक्खणीयं दारको दारिका इच्चेतेसु दारिकासद्दो नियतित्थिवाचको, न दासी, दासो, दोवारिको पुरिसो, दोवारिका इत्थीति आदीसु दासीसद्दादयो विय अनियतित्थिवाचको पुब्बे भासितपुमत्ता दासीसद्दादीनं पुब्बे अभासितत्ता च कुमारिकासद्दस्साति। अत्र द्विन्नं सुत्तानं नानत्तं वदाम परम्पराभतविनिच्छयनिच्छयञ्ञूहि विञ्ञूहि लद्धं उपदेसं निस्साय –</p>
<p rend="gatha1">आरब्भञ्ञपदानेव बहुब्बीहिम्हि भासितं,</p>
<p rend="gatha1">उत्तरे इत्थिलिङ्गम्हि भासितत्तं पुमादिनो;</p>
<p rend="gatha1">कम्मधारयसञ्ञे च पुब्बे भासिततं पति,</p>
<p rend="gatha1">पुमुनो इत्थिया पुब्बपदे किच्चं करे बुधो।</p>

<p rend="bodytext"></p>
<p rend="bodytext" n="717"><hi rend="paranum">७१७</hi><hi rend="dot">.</hi> <hi rend="bold">नस्सत्तं तप्पुरिस-बहुब्बीहीसु।</hi></p>
<p rend="bodytext">नस्स सद्दस्स तप्पुरिस-बहुब्बीहीसु उत्तरपदे अत्तं होति – अब्राह्मणो, अनुत्तरो।</p>

<p rend="bodytext"></p>
<p rend="bodytext" n="718"><hi rend="paranum">७१८</hi><hi rend="dot">.</hi> <hi rend="bold">सरे अन।</hi></p>
<p rend="bodytext">नस्स पदस्स सब्बस्सेव तप्पुरिस-बहुब्बीहीसु सरे परे अनादेसो होति – न अस्सो अनस्सो, अनन्तंञाणं।</p>

<p rend="bodytext"></p>
<p rend="bodytext" n="719"><hi rend="paranum">७१९</hi><hi rend="dot">.</hi> <hi rend="bold">कुस्स कद।</hi></p>
<p rend="bodytext">कु इच्चेतस्स तप्पुरिस-बहुब्बीहीसु परे सरे कद होति – जिगुच्छं अन्नं कदन्नं, जिगुच्छं असनं कदसनं, कुच्छितं अन्नं एतस्साति कदन्नो, एवं कदसनो। सरेति किं – कुदारा जना।</p>

<p rend="bodytext"></p>
<p rend="bodytext" n="720"><hi rend="paranum">७२०</hi><hi rend="dot">.</hi> <hi rend="bold">अप्पत्थे का।</hi></p>
<p rend="bodytext">कु इच्चेतस्स का होति अप्पत्थे – कालवणं, कापुप्फं।</p>

<p rend="bodytext"></p>
<p rend="bodytext" n="721"><hi rend="paranum">७२१</hi><hi rend="dot">.</hi> <hi rend="bold">क्वचि कुच्छितत्थे च।</hi></p>
<p rend="bodytext">कु इच्चेतस्स कुच्छितत्थे क्वचि का होति – कापुरिसो कुपुरिसो वा।</p>

<p rend="bodytext"></p>
<p rend="bodytext" n="722"><hi rend="paranum">७२२</hi><hi rend="dot">.</hi> <hi rend="bold">समासन्तगतानं अन्तो अवण्ण-इकार-उकारत्तं।</hi></p>
<p rend="bodytext">समासन्तगतानं नामानं अन्तो क्वचि अकार-आकार-इकार-उकारत्तं आपज्जति – सब्बेसं सखा सब्बसखो, सब्बे वा मनुस्सा सखिनो एतस्साति पि सब्बसखो, देवानं राजा देवराजो, एवं देवसखो, भावितो अत्ता येन सोयं भावितत्तो, भावितचित्तोति अत्थो – न आगु पापं अस्साति नागो, आगुं पापं न करोतीति अधिप्पायो, नागोति चेत्थ अरहाति वुच्चति; चत्तारि सच्चानि समाहटानि चतुसच्चं; पञ्चाहं, पञ्चगवं, छत्तुपाहनं, उपसरदं, विसालानि अक्खीनि यस्स सोयं विसालक्खो; विरूपं मुखं यस्स सोयं विमुखो; पच्चक्खा धम्मा यस्स सोयं पच्चक्खधम्मा; सुरभिनो गन्धो सुरभिगन्धि, सुन्दरो गन्धो सुगन्धि, कुच्छितो गन्धो दुग्गन्धि, पूतिनो गन्धो पूतिगन्धि; रत्तिया अड्ढं अड्ढरत्तं, रत्तिया पुब्बं पुब्बरत्तं, रत्तिया पच्छा अपररत्तं, दीघा रत्ति दीघरत्तं; चित्रा गावो यस्स कुलस्स तं कुलं चित्रगु, तिट्ठन्ति गावो अस्मिं ठाने काले वा तिट्ठगु, द्वे गावो दिगु।</p>

<p rend="bodytext"></p>
<p rend="bodytext" n="723"><hi rend="paranum">७२३</hi><hi rend="dot">.</hi> <hi rend="bold">तेहि कपच्चयो।</hi></p>
<p rend="bodytext">तेहि समासन्तगतेहि नामेहि अपच्चयो कपच्चयो च परा होन्ति – पञ्च गावो समाहटा पञ्चगवं, अनतीतसत्थुकं पावचनं, बहुकत्तुको देसो, अभिक्खुको आवासो, सहेतुको इच्चादि।</p>

<p rend="bodytext"></p>
<p rend="bodytext" n="724"><hi rend="paranum">७२४</hi><hi rend="dot">.</hi> <hi rend="bold">थियं ईकार-ऊकारा नदी।</hi></p>
<p rend="bodytext">इत्थियं वत्तमाना ईकार-ऊकारा नदीसञ्ञा होन्ति – बहुदासिको पुरिसो, बहुवधुकं कुलं।</p>

<p rend="bodytext"></p>
<p rend="bodytext" n="725"><hi rend="paranum">७२५</hi><hi rend="dot">.</hi> <hi rend="bold">नदीतो को।</hi></p>
<p rend="bodytext">नदीसञ्ञेहि पदेहि कपच्चयो होति – बहुनदिको जनपदो, बहुजम्बुकं वनं।</p>

<p rend="bodytext"></p>
<p rend="bodytext" n="726"><hi rend="paranum">७२६</hi><hi rend="dot">.</hi> <hi rend="bold">येसु यस्स लोपो, तदभावे तब्भावो।</hi></p>
<p rend="bodytext">येसु अपच्चयादीसु पच्चयेसु परेसु यस्स सरस्स लोपो होति, तेसं पच्चयानं अभावेन तस्स सरस्स पुन पातुभावो होति – दीघजङ्घो, ब्राह्मणदारिका।</p>

<p rend="bodytext"></p>
<p rend="bodytext" n="727"><hi rend="paranum">७२७</hi><hi rend="dot">.</hi> <hi rend="bold">पुं-नपुंसकत्तातिदेसे अकारो के इकारं।</hi></p>
<p rend="bodytext">पुं-नपुंसकभावातिदेसे विसये अकारो इकारं पप्पोति कपच्चये परे – बहुदासिको पुरिसो, बहुदासिकं कुलं; बहुनदिको जनपदो, बहुनदिकं नगरं।</p>

<p rend="bodytext"></p>
<p rend="bodytext" n="728"><hi rend="paranum">७२८</hi><hi rend="dot">.</hi> <hi rend="bold">अनातिदेसे ईकार-ऊकारा रस्सं।</hi></p>
<p rend="bodytext">अतिदेसरहिते विसये कपच्चये परे ईकार-ऊकारा रस्सं पप्पोन्ति सुखुच्चारणत्थं – बहुनदिका राजधानी, बहुदासिका इत्थी, बहुजम्बुका राजधानी।</p>

<p rend="bodytext"></p>
<p rend="bodytext" n="729"><hi rend="paranum">७२९</hi><hi rend="dot">.</hi> <hi rend="bold">आकार-ईकारविवज्जितित्थि न पुं-नपुंसका व।</hi></p>
<p rend="bodytext">आकारन्त-ईकारन्तवज्जितो इत्थिवाचको सद्दो भासितो पुमा यस्सं इत्थियन्ति आदिना अत्थेन भासितपुमादित्ते पि सति पुमा व नपुंसको इव च न दट्ठब्बो – बहू जम्बू यस्मिं जनपदे सोयं बहुजम्बुको, एवं बहुजम्बुकं नगरं, बहुवधुकं कुलं, बहुचमुको राजा।</p>

<p rend="bodytext"></p>
<p rend="bodytext" n="730"><hi rend="paranum">७३०</hi><hi rend="dot">.</hi> <hi rend="bold">अव्ययीभावे न पुमा व’इत्थी।</hi></p>
<p rend="bodytext">अव्ययीभावे समासे इत्थी भासितपुमत्ते पि पुमा इव न दट्ठब्बा, तस्स अव्ययलक्खणत्ता अनभिधेय्यलिङ्गवचनत्ता च – लोहिता गङ्गा यस्मिं देसे लोहितगङ्गा इच्चादि।</p>

<p rend="bodytext"></p>
<p rend="bodytext" n="731"><hi rend="paranum">७३१</hi><hi rend="dot">.</hi> <hi rend="bold">जायाय क्वचि तुदं-जानि पतिम्हि।</hi></p>
<p rend="bodytext">जायासद्दस्स क्वचि तुदं जानि इच्चेते आदेसा होन्ति पतिसद्दे परे – जाया च पति च तुदंपति, एवं जानिपति, जायंपतिका।</p>

<p rend="bodytext"></p>
<p rend="bodytext" n="732"><hi rend="paranum">७३२</hi><hi rend="dot">.</hi> <hi rend="bold">आ धन्वादितो।</hi></p>
<p rend="bodytext">समासन्तगतेहि धनुसद्दादीहि क्वचि आपच्चयो होति – गण्डिवो धनु अस्साति कण्डिवधन्वा, एवं पच्चक्खधम्मा, विवटच्छदा। क्वचीति किं – कण्डिवधनु, पच्चक्खधम्मो, विवटच्छदो।</p>

<p rend="bodytext"></p>
<p rend="bodytext" n="733"><hi rend="paranum">७३३</hi><hi rend="dot">.</hi> <hi rend="bold">अकारन्ताव्ययीभावा विभत्तीनं अं।</hi></p>
<p rend="bodytext">तस्मा अकारन्ता अव्ययीभावा परासं विभत्तीनं क्वचि अं होति – यथावुड्ढं, उपकुम्भं। क्वचीति किं – कोयं मज्झेसमुद्दस्मिं।</p>

<p rend="bodytext"></p>
<p rend="bodytext" n="734"><hi rend="paranum">७३४</hi><hi rend="dot">.</hi> <hi rend="bold">सरो निच्चं नपुंसके रस्सो।</hi></p>
<p rend="bodytext">नपुंसकलिङ्गे वत्तमानस्स अव्ययीभावसमासस्स सरो रस्सो होति निच्चं – अधित्थि, अधिकुमारि।</p>

<p rend="bodytext"></p>
<p rend="bodytext" n="735"><hi rend="paranum">७३५</hi><hi rend="dot">.</hi> <hi rend="bold">लोप’ञ्ञस्मा।</hi></p>
<p rend="bodytext">अञ्ञस्मा अव्ययीभावसमासा अनकारन्ता परासं विभत्तीनं लोपो होति – अधित्थि, अधिकुमारि, उपवधु।</p>

<p rend="bodytext"></p>
<p rend="bodytext">इदानि तथागतसासने सोतूनं परमकोसल्लजननत्थं -</p>
<p rend="gatha1">सञ्ञा सुत्तस्स वुत्तस्स, तिण्णमेतेसमेव च;</p>
<p rend="gatha1">विपुलत्थं पयोगानं, वक्खामि सद्दसत्थतो।</p>

<p rend="bodytext"></p>
<p rend="bodytext">सद्दसत्थे हि विभत्यत्थे समीपत्थे, समिद्धत्थे, विद्धियं सब्बदा अत्ताभावे, विज्जमानस्स प’च्चये, उभयाकारविनिमुत्तस्स पच्चयवेकल्लतोसम्पति अनुपलद्धियं, सद्दपातुभावे, पच्छात्थे, यथात्थे, अनुपुब्बत्थे, अपुब्बाचरिमत्थे, सदिसत्थे, सम्पन्नत्थे, साकल्ले, अन्तवचने, सदिसत्थवज्जितेसु अञ्ञेसु अत्थेसु यथासद्दस्स, अवधारणत्थे यावसद्दस्स, मत्तत्थे वत्तमानेन पतिना सह नामस्स ततियेकवचनन्तानं अक्खसलाकसद्दानं एक-द्वि-ति-चतुसङ्ख्यानञ्च इदं वुत्तं न तथा यथा पुब्बेति अत्थे वत्तमानेन परिना सह अक्खादिकीळायं अप-परि-बहि-उदिच्चादिसद्दानं पञ्चमियन्तेन सह आइच्चेतस्स मरियादाभिविधिम्हि, लक्खणवाचकेन सह अभि पति इच्चेतेसं आभिमुख्ये, अनुसद्दस्स समीपत्थे, तस्सेवायामत्थे,</p>
<p rend="bodytext">तिट्ठगुआदीनं अञ्ञपदत्थे ठाने काले वा, छट्ठियन्तेन सह पारे-मज्झेसद्दानं, वंसवाचकेन सङ्ख्यासद्दानं, तेसं वा नदीवाचकेहि सद्धिं, अञ्ञपदत्थे सञ्ञायं नदीवाचकानं विसुं विसुं अव्ययीभावसमासो वुत्तो।</p>

<p rend="bodytext"></p>
<p rend="bodytext">तत्थ च विभत्यत्थे – इत्थीसु अधि अधित्थि इच्चादि; समीपत्थे – कुम्भस्स समीपं उपकुम्भं इच्चादि; समिद्धत्थे – मगधानं समिद्धि सुमगधं इच्चादि; विद्धियं – इद्धिया वियुत्तो विद्धियं, सद्धियानं दुस्सद्धियं, दुब्भोजनं इच्चादि; सब्बदा अत्ताभावे – अभावो मक्खिकानं निम्मक्खिकं, निद्दरथं इच्चादि; विज्जमानस्स प’च्चये – अतीतो हिमो निहिमं इच्चादि; उभयाकारविनिमुत्तस्स पच्चयवेकल्लतोसम्पति अनुपलद्धियं – सम्पति कोसुम्भं अच्छादनं नत्थि अतिकोसुम्भं इच्चादि; सद्दपातुभावे – सद्दो पातुभूतो कच्चायनस्स यस्सं कथायं सा कथा इतिकच्चायनं इच्चादि, इतिसद्दो चेत्थ वुत्तप्पकारत्थं जोतेति; पच्छात्थे – रथानं अनुपच्छा अनुरथं इच्चादि; यथात्थे – यथारूपं अनुरूपं इच्चादि; अनुपुब्बे – जेट्ठानं अनुपुब्बो अनुजेट्ठं इच्चादि; अपुब्बाचरिमे – एकक्खणे सह चक्केन धारयं सचक्कं इच्चादि; सदिसत्थे – सदिसो रूपेन सरूपं इच्चादि; सम्पन्नत्थे – सम्पन्नं खेत्तं सखेत्तं इच्चादि, एत्थ हि सहसद्दो सम्पन्नत्थो; साकल्ये – समक्खिकं इच्चादि, कलासद्दो चेत्थ अवयववाचको, सह कलाहीति सकलं, सावयवन्ति अत्थो, तस्स भावो साकल्यं, तस्मिं साकल्ये मक्खिकाहि साकल्यं अन्नं समक्खिकं, कसिणत्थो वा साकल्यसद्दो, तदा कसिणं मक्खिकामिस्सकं अन्नं समक्खिकन्ति वुच्चति; अन्तवचने – सोणादिमधीते इच्चादि, उणाद्यन्तं अधीतेति अत्थो; सदिसत्थवज्जितेसु अञ्ञत्थेसु यथासद्दस्स – ये ये वुड्ढा यथावुड्ढं इच्चादि, विच्छावचनो हि एत्थ यथासद्दो; यावसद्दस्सावधारणे – जीवस्स यत्तको परिच्छेदो यावजीवं इच्चादि; मत्तत्थे वत्तमानेन पतिना सह नामस्स अत्थे – किञ्चिमत्तं साकं साकप्पति, एवं सूपप्पति इच्चादि; ततियेकवचनन्तानं अक्ख-सलाकसद्दानं एक-द्वि-ति-चतुसङ्ख्यासद्दानञ्च इदं वुत्तं न तथा यथा पुब्बेति अत्थे वत्तमानेन परिना सह अक्खादिकीळायं – अक्खेनेदं वुत्तं न तथा यथा पुब्बे अक्खपरि, सलाकायेदं वुत्तं न तथा यथा पुब्बे सलाकापरि, एकेन, द्वीहि, तीहि, चतूहि न तथा वुत्तं यथा पुब्बे एकपरि, द्विपरि, तिपरि, चतुपरि इच्चादि; पञ्चमियन्तेन सह अप परि बहि उदिच्च इच्चादीनं – अप पाटलिपुत्ता वुट्ठो देवो अपपाटलिपुत्तं, परिपाटलिपुत्तं, बहिपाटलिपुत्तं, उदिच्चपाटलिपुत्तं इच्चादि; आ इच्चेतस्स मरियादाभिविधिम्हि – आपाटलिपुत्ता वुट्ठो देवो आपाटलिपुत्तं, आ कुमारा यसो कच्चायनस्स आकुमारं इच्चादि; लक्खणवाचकेन सह अभि पति इच्चेतेसं आभिमुख्ये – अग्गिं अभिमुखा सलभा पतन्ति अब्भग्गि, पच्चग्गि इच्चादि; अनुसद्दस्स समीपत्थे – वनस्स समीपं अनुवनं इच्चादि; तस्सेवायामत्थे – अनुगता गङ्गं अनुगङ्गं बाराणसी, तिट्ठग्वादीनं अञ्ञपदत्थे ठाने काले वा – तिट्ठन्ति गावो अस्मिं ठाने काले वा तिट्ठगु, वहन्ति गावो अस्मिं ठाने काले वा वहगु, खले यवं अस्मिं काले खलेयवं इच्चादि; छट्ठियन्तेन सह पारे-मज्झेसद्दानं – पारे गङ्गाय पारेगङ्गं, मज्झे गङ्गाय मज्झेगङ्गं इच्चादि; वंसवाचकेन सङ्ख्यासद्दानं – तयो कोसलवंसा अस्सा परम्परायाति तिकोसलं इच्चादि; तेसञ्च नदीवाचकेहि सद्धिं – सत्त गोदावरियो समाहटा सत्तगोदावरं इच्चादि; अञ्ञपदत्थे सञ्ञायं नदीवाचकानं – उम्मत्ता गङ्गा यस्मिं देसे उम्मत्तगङ्गं, तुण्हीगङ्गं, लोहितगङ्गं इच्चादि।</p>

<p rend="bodytext"></p>
<p rend="bodytext" n="736"><hi rend="paranum">७३६</hi><hi rend="dot">.</hi> <hi rend="bold">मातादीनं आ द्वन्दे पितादीसु।</hi></p>

<p rend="bodytext"></p>
<p rend="bodytext">मातु इच्चेवमादीनं अन्तो आ होति द्वन्दे पितु इच्चादीसु; पुनवचनं तप्पुरिसे अकारपटिसेधनत्थं; माता च पिता च मातापितरो, एवं माताभातरो, माताधीतरो, पिताभातरो, पिताधीतरो, भातामातरो, भातापितरो, भाताधीतरो, धीतामातरो, धीतापितरो, धीताभातरो; मातापुत्ता, माताभगिनी, पितापुत्ता, पिताभगिनी, मातापिताभाताधीतरो, मातापिताधीतापुत्ता, मातापिताभाताधीता, धीताभगिनियोति अत्थपदानि वेदितब्बानि। एवं द्वन्दे मातुआदीनं अन्तो पितुआदीसु आत्तं आपज्जति, तथा हि महापरिनिब्बानसुत्तन्तअट्ठकथायं मातापिताभाताभगिनीआदिकेहीति सद्दरचना दिस्सति। द्वन्देति किं – पितुनो भाता पितुभाता।</p>

<p rend="bodytext"></p>
<p rend="bodytext" n="737"><hi rend="paranum">७३७</hi><hi rend="dot">.</hi> <hi rend="bold">बहुब्बीहिम्हि च सरूपानं एकसेसो।</hi></p>
<p rend="bodytext">बहुब्बीहिम्हि च द्वन्दे च सरूपानं पदानं एकसेसो होति – सुवण्णस्स वण्णो सुवण्णवण्णो, सुवण्णवण्णो विय वण्णो यस्स भगवतो सोयं सुवण्णवण्णो, एवं ब्रह्मस्सरो इच्चादि, एत्थ पन सुवण्णस्स विय वण्णो यस्साति विग्गहे एकसेसकिच्चं नत्थि, अधिप्पायन्तरेन पन होतेव। एवं बहुब्बीहिम्हि एकसेसो। द्वन्दे पन – नामञ्च रूपञ्च नामरूपञ्च नामरूपं; चित्तो च सेनो च चित्तसेनो च चित्तसेनोति भवति।</p>

<p rend="bodytext"></p>
<p rend="bodytext" n="738"><hi rend="paranum">७३८</hi><hi rend="dot">.</hi> <hi rend="bold">समासे तद्धितन्ते।</hi></p>
<p rend="bodytext">तद्धितपच्चयन्ते समासे सरूपानं पदानं एकसेसो होति – ब्रह्मस्स वण्णो विय वण्णो एतस्स अत्थीति ब्रह्मवण्णी।</p>

<p rend="bodytext"></p>
<p rend="bodytext" n="739"><hi rend="paranum">७३९</hi><hi rend="dot">.</hi> <hi rend="bold">अक्खरानं।</hi></p>
<p rend="bodytext">द्वन्दे सरूपानं अक्खरानं एकसेसो होति – देवत्तञ्च मनुस्सत्तञ्च देवमनुस्सत्तं; एवं नागसुपण्णता, इत्थिपुम्भावो; एत्थापि देवो च मनुस्सो च देवमनुस्सा, देवमनुस्सानं भावो देवमनुस्सत्तन्ति आदिना विग्गहे कते एकसेसकिच्चं नत्थि, अधिप्पायन्तरेन पन होतेव।</p>

<p rend="bodytext"></p>
<p rend="bodytext" n="740"><hi rend="paranum">७४०</hi><hi rend="dot">.</hi> <hi rend="bold">पुरिसा ति द्वन्दो ति एके न।</hi></p>
<p rend="bodytext">पुरिसो च पुरिसो च पुरिसपुरिसाति वत्तब्बे सरूपेकसेसं कत्वा गहितं पदं एकच्चे अक्खरचिन्तका विब्भन्तबुद्धिनो द्वन्दसमासोति वदन्ति। तं न गहेतब्बं, विसदिसनानापदसमुदायसरूपत्ताभावतोति –</p>

<p rend="bodytext"></p>
<p rend="bodytext" n="741"><hi rend="paranum">७४१</hi><hi rend="dot">.</hi> <hi rend="bold">पुरि-सो ति समासो सकमते।</hi></p>
<p rend="bodytext">कतेकसेसं पुरिसाति बहुवचनन्तपदं समासपदन्ति अग्गहेत्वा अधिप्पायन्तरेन पुरिसोति एकवचनन्तपदमेव समासो होति अस्माकं मते – पुरि सेतीति पुरिसो, उच्चे ठाने पवत्ततीति अत्थो, यथाहि वने जायतीति वनेजोति समासो भवति, एवं पुरि सेतीति पुरिसोति समासो भवति, यथा च उरगो पादपो अत्रजो कुतोजो इतोजोति आदीनि समासपदानि होन्ति, तथा पुरिसोति एतम्पि समासपदं होति; यथा मिगा सीहाति आदीनि समासपदानि न होन्ति, तथा पुरिसा इत्थियोति आदीनि कतेकसेसपदानि, वुत्तप्पकारेन पन अधिप्पायन्तरेन विग्गहे कते पुरिसो पुरिसाति एकवचनबहुवचनन्तपदानि समासा एव भवन्ति, तानि येव अत्तनो कुलं पूरेतीति पुरिसो, पूरेन्तीति पुरिसाति विग्गहे समासा न भवन्तीति, अत्रिदं वुच्चति –</p>
<p rend="gatha1">पुरिसोति पदञ्चेव, पुरिसाति पदञ्चुभो;</p>
<p rend="gatha1">समासा चासमासा च, निब्बचनविसेसतो।</p>

<p rend="bodytext"></p>
<p rend="bodytext" n="742"><hi rend="paranum">७४२</hi><hi rend="dot">.</hi> <hi rend="bold">सळायतने विरूप-सरूपानं।</hi></p>
<p rend="bodytext">सळायतनसद्दे आधारभूते विरूप-सरूपानं पदानं अक्खरानञ्च एकसेसो होति – सळायतनञ्च छट्ठायतनञ्च सळायतनं,</p>
<p rend="gatha1">सळायतनसद्दन्तं, विवज्जेत्वान सब्बसो;</p>
<p rend="gatha1">अञ्ञेसु च समासेसु, तद्धितन्तपदेसु च;</p>
<p rend="gatha1">विरूपानं एकसेसो, इच्छितब्बो न होतीति।</p>

<p rend="bodytext"></p>
<p rend="bodytext" n="743"><hi rend="paranum">७४३</hi><hi rend="dot">.</hi> <hi rend="bold">नदियं खुद्दस्स कुन।</hi></p>
<p rend="bodytext">नदीसद्दे परे खुद्दसद्दस्स कुनआदेसो होति – खुद्दा च सा नदी चाति कुन्नदी।</p>

<p rend="bodytext"></p>
<p rend="bodytext" n="744"><hi rend="paranum">७४४</hi><hi rend="dot">.</hi> <hi rend="bold">खु खुदाय पिपासायं।</hi></p>
<p rend="bodytext">पिपासासद्दे परे खुद्दासद्दस्स खुआदेसो होति – खुप्पिपासाभिभूतो।</p>
<p rend="bodytext" n="745"><hi rend="paranum">७४५</hi><hi rend="dot">.</hi> <hi rend="bold">क्वचि समानस्स सो।</hi></p>
<p rend="bodytext">सिङ्गीनिक्खेन समानो वण्णो अस्साति सिङ्गीनिक्खसवण्णो; हरिना समानो वण्णो अस्साति हरिस्सवण्णो; गोतमगोत्तत्ता समानो आदिच्चस्स सूरियस्स बन्धुना बन्धु एतस्साति सादिच्चबन्धु, बुद्धो च सो सादिच्चबन्धु चाति बुद्धसादिच्चबन्धु, अयञ्चत्थो “नाकासिं सत्थुवचनं बुद्धसादिच्चबन्धुनो”ति इमिस्सा पाळिया अट्ठकथावसेन वेदितब्बो - अयं समासो नामेन अतिदुक्करदुराजानमग्गो नामाति वत्तब्बो; कोसियगोत्तत्ता इन्दस्स गोत्तेन समानं गोत्तं एतस्साति इन्दसगोत्तो उलूको, “या सा इन्दसगोत्तस्स उलूकस्स पवस्सतो”ति हि पाळि दिस्सति। क्वचीति किं – गजो यथा इन्दसमानगोत्तं।</p>

<p rend="bodytext"></p>
<p rend="bodytext" n="746"><hi rend="paranum">७४६</hi><hi rend="dot">.</hi> <hi rend="bold">सहस्स, हस्स च लोपो वा।</hi></p>
<p rend="bodytext">क्वचि सहसद्दस्स सादेसो होति, अथ वा हलोपो – सदेवको, सधनो; दीपङ्करो इति सह नामेन वत्तति यो भगवा सो दीपङ्करसनामको, एवं कुमारो चन्दसव्हयो, ब्राह्मणो सङ्खसव्हयो, अट्ठकथाचरिया पन चन्दसव्हयोति चन्दसद्देन अव्हातब्बोति संवण्णयिंसु, इमस्मिं ठाने सद्दसद्दस्स द्दकारलोपो वुत्तो विय होति, एवम्पि सल्लक्खेतब्बं; अयं पन अस्माकं खन्ति – अव्हातब्बन्ति अव्हयं नामं, चन्दो इति सह अव्हयेन वत्तति यो कुमारो सो चन्दसव्हयोति। क्वचीति किं – परिदेवसोका सहमच्छरा च; सहोड्ढं चोरं।</p>
<p rend="bodytext" n="747"><hi rend="paranum">७४७</hi><hi rend="dot">.</hi> <hi rend="bold">समासगतनाममज्झे वे तो च निपतन्ति ठाने।</hi></p>
<p rend="bodytext">समासगतानं नामानं मज्झे वेकारो च तकारो च निपतन्ति ठाने – वुट्ठि-वेपरमा सरा; कुहिं वङ्क-त-पब्बतो; छळङ्गता-मन्तं व्याकरिंसु - अत्थिअत्थे सकत्थे वा तकारो दट्ठब्बो। ठानेति किं – आरोग्यपरमा लाभा; सिनेरु पब्बतुत्तमो।</p>

<p rend="bodytext"></p>
<p rend="bodytext" n="748"><hi rend="paranum">७४८</hi><hi rend="dot">.</hi> <hi rend="bold">दिन्नसद्दस्स दत्तो समासे।</hi></p>
<p rend="bodytext">दिन्नसद्दस्स दत्तादेसो होति क्वचि समासे – बुद्धेन दिन्नो बुद्धदत्तो, परदत्तुपजीवी। क्वचीति किं – धम्मदिन्ना भिक्खुनी, दिन्नादायी, दिन्नपाटिकङ्खी। समासेति किं – दानं दिन्नं। सासनस्मिं हि व्यासवसेन विसुं ठितो गुणभूतो दत्तसद्दो नत्थि, सक्कटभासायं पन अत्थेव – दत्तं येनपि अपादानं दत्तमिति; सासने च व्यासवसेन विसुं ठितो दत्तसद्दो विज्जमानोपि गुणभूतो न होति पण्णत्तिवसेन ठितत्ता, तं यथा भूरिदत्तस्स दत्तोति नामं।</p>

<p rend="bodytext"></p>
<p rend="bodytext" n="749"><hi rend="paranum">७४९</hi><hi rend="dot">.</hi> <hi rend="bold">निच्चं सक्कादितो दत्तियो।</hi></p>
<p rend="bodytext">सक्कसद्दादितो परस्स दिन्नसद्दस्स निच्चं दत्तियादेसो होति समासे – सक्कदत्तिये अस्समे वसिंसु; ब्रह्मदत्तियं तिचीवरं; देवदत्तियं पंसुकूलचीवरं, तत्थ सक्केन दिन्नं सक्कदत्तियन्ति समासो, एस नयो इतरत्रापि। केचि पन सक्कटभासायं कतपरिचया सक्कटभासायं संवड्ढसासनिका पाळिनयं अनोलोकेत्वा ब्रह्मदत्तं चीवरं, देवदत्तो पत्तोति सद्दरचनं कुब्बिंसु, तं सासनं पत्वा न युज्जति तादिसस्स गुणसद्दस्स सासने अभावतो, अट्ठकथाचरियेहि च छड्डनतो।</p>

<p rend="bodytext"></p>
<p rend="bodytext" n="750"><hi rend="paranum">७५०</hi><hi rend="dot">.</hi> <hi rend="bold">द्वि-दि-तिनं इस्से।</hi></p>
<p rend="bodytext">द्वि दि ति इच्चेतेसं इकारस्स क्वचि एकारो होति समासे – द्वेभावो, मनसो अद्वेज्झो, तेचत्तालीसं, द्वेचत्तालीसं, कञ्चनवण्णा द्वे पिच्छा द्वे पक्खा यस्स हंसराजस्स सोयं कञ्चनद्वेपिच्छो। क्वचीति किं – द्विभावो, द्विरत्तं, तिरत्तं, तिचत्तालीसं, द्विचत्तालीसं।</p>
<p rend="gatha1">सद्दनीतञ्जनं एतं, ञाणचक्खुविसोधनं;</p>
<p rend="gatha1">मोहक्खिपटलुद्धारिं, अनुयुञ्जे सदा सतोति।</p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे समासकप्पो नाम तेवीसतिमो परिच्छेदो।</p>

<p rend="chapter">२४. तद्धितकप्प</p>

<p rend="bodytext"></p>
<p rend="gatha1">इतो परं पवक्खामि, सोतारानं हितावहं;</p>
<p rend="gatha1">तद्धितसव्हयं कप्पं, तं सुणाथ समाहिता।</p>

<p rend="bodytext"></p>

<p rend="bodytext"></p>
<p rend="bodytext">तद्धितन्ति अपच्चादिअत्थेसु पवत्तानं णादिपच्चयानं नामं; परिकप्पादिवसेन निप्फादेतब्बस्स विधिनोपि नामं, एवञ्हि सति पुरिसो च पुरिसो च पुरिसाति च, दस च दस च वीसतीति च, चतूहि अधिका दस चुद्दसाति च, अड्ढेन चतुत्थो अड्ढुड्ढोति च आदीनि पच्चयरहितपदानिपि तद्धितपदानीति गहेतब्बानि होन्ति, नाञ्ञथा। केचि पन तद्धितन्ति णादिपच्चयस्सेव नामन्ति गहेत्वा पुरिसाति कतेकसेसपदं पच्चयरहितत्ता न तद्धितपदं, सुद्धनामपदं येवाति वदन्ति। तं न गहेतब्बं, पच्चयरहितस्सापि सतो परिकप्पवसेनापि अत्थस्स गहेतब्बत्ता, पुरिसाति पदस्स हि बहुपुरिसवाचकत्तं ञापेतुं पुरिसो च पुरिसो च पुरिसाति एकसेसं परिकप्पेत्वा एकसेसञ्च कत्वा बहुवचनन्तता कता, एसो विधि तद्धितन्ति वुच्चति; अयञ्च विधि अनियमो, एवञ्हि परिकप्पं अकत्वा पूरेन्तीति पुरिसाति गहणे तं पदं इसपच्चयपरत्ता कितन्तं नाम भवति, तदेव पदं पुरि सेन्तीति पुरिसाति गहणे उपपदसमासं भवति - इति अधिप्पायन्तरेन पुरिसाति पदस्स बहुपुरिसवाचकत्तं ञापेतुं बुद्धिया परिकप्पेत्वा कतेकसेसं पुरिसाति पदं तद्धितं येव भवति न सुद्धनामं, तस्मा तद्धितन्ति अपच्चादिअत्थेसु पवत्तानं णादिपच्चयानं नामं परिकप्पादिवसेन निप्फादेतब्बस्स विधिनोपि नामं, कप्पो पन तदाधारत्ता तद्धितन्ति पवुच्चति। तत्रायं वचनत्थो – पच्चयायत्तत्ता सद्दत्थाधिगमस्स तेसं अपच्चादिअत्थानं हितं अनुकूलन्ति तद्धितं, गोत्तादिवाचकसद्दतो वा भवितब्बत्ता तेसं वसिट्ठसद्दादीनं सद्दगणानं हितं अनुकूलन्ति तद्धितं, णादिपच्चयो; अथ वा अत्थाधिगमाय पटिपन्नानं तदत्थसाधकत्ता तेसं सवनुग्गहणधारणाभियुत्तानं कुलपुत्तानं हितं अनुकूलन्ति तद्धितं, णादिपच्चयो चेव तत्थ तत्थ एकसेस-लोपादेसादिकत्तब्बविधि च।</p>

<p rend="bodytext"></p>
<p rend="bodytext" n="751"><hi rend="paranum">७५१</hi><hi rend="dot">.</hi> <hi rend="bold">आ-य-ओ वुद्धि। </hi></p>
<p rend="bodytext">आकार-एकार-ओकारा वुद्धिसञ्ञा भवन्ति। वुद्धि इच्चनेन क्वत्थो – अ-य-उवण्णानाम आ-य-ओ वुद्धि अवुद्धि च।</p>

<p rend="bodytext"></p>
<p rend="bodytext" n="752"><hi rend="paranum">७५२</hi><hi rend="dot">.</hi> <hi rend="bold">अपच्चे णो। </hi></p>
<p rend="bodytext">णपच्चयो होति तस्स अपच्चं इच्चेतस्मिं अत्थे; एत्थ च अपच्चन्ति कुलं वुच्चति – वसिट्ठस्स अपच्चं वासिट्ठो, सासनानुरूपवसेन पन इकारस्स एकारत्ते कते वासेट्ठोति निच्चं भवति, एत्थ पन वासेट्ठोति वुत्ते वसिट्ठस्स पुत्तो वा नत्ता वा पनत्तादयो वा तब्बंसे जाता सब्बे पुरिसा लब्भन्ति; इत्थिलिङ्गे वत्तब्बे वासेट्ठसद्दतो ईपच्चयं कत्वा वासेट्ठीति भवति, एत्थ पन वासेट्ठीति च वुत्ते वसिट्ठस्स भरिया वा धीता वा तब्बंसे जाता सब्बा इत्थियो लब्भन्ति; कुलसद्दे पन अपेक्खिते वासेट्ठन्ति भवति “विरूपक्खं अहिराजकुल”न्ति आदीनि विय काळावकञ्च गङ्गेय्यन्ति आदीनि विय च, एस नयो सब्बत्थ; भारद्वाजस्स अपच्चं भारद्वाजो, एवं गोतमो; वासुदेवस्स अपच्चं वासुदेवो, एवं बालदेवो, वेस्सामित्तो इच्चादि।</p>

<p rend="bodytext"></p>
<p rend="bodytext" n="753"><hi rend="paranum">७५३</hi><hi rend="dot">.</hi> <hi rend="bold">मनुतो उस्स-उसण। </hi></p>
<p rend="bodytext">मनुसद्दतो उस्स उसण इच्चेते पच्चया होन्ति तस्स अपच्चं इच्चेतस्मिं अत्थे – मनुनो अपच्चं मनुस्सो, एवं मानुसो; एत्थ पुब्बपदं मनो उस्सो उस्सन्नो एतस्साति अत्थे सति समासपदं भवति, तेनाहु अट्ठकथाचरिया – “मनस्स उस्सन्नत्ता मनुस्सा”ति, हिताहितं मनति जानातीति अत्थवसेनपन कितन्तपदं भवति।</p>

<p rend="bodytext"></p>
<p rend="bodytext" n="754"><hi rend="paranum">७५४</hi><hi rend="dot">.</hi> <hi rend="bold">कच्चादितो णान-णायना। </hi></p>
<p rend="bodytext">कच्चादिगोत्तगणतो णान-णायनपच्चया होन्ति तस्स अपच्चं इच्चेतस्मिं अत्थे – कच्चस्स अपच्चं कच्चानो, एवं कच्चायनो, अञ्ञथापि भवति – कातियानो, इत्थियं पन वत्तब्बायं कच्चाना कच्चायनी कातियानीति च भवति; मोग्गलिया नाम ब्राह्मणिया अपच्चं मोग्गल्लानो, एवं मोग्गल्लायनो, वच्छानो वच्छायनो, साकटानो साकटायनो, कण्हानो कण्हायनो, अग्गिवेस्सानो अग्गिवेस्सायनो इच्चादि - एत्थ च अग्गिवेस्सन इच्चपि इच्छितब्बं “अपिस्सु मं अग्गिवेस्सन तिस्सो उपमायो पटिभंसू”ति पाळिदस्सनतो।</p>

<p rend="bodytext"></p>
<p rend="bodytext" n="755"><hi rend="paranum">७५५</hi><hi rend="dot">.</hi> <hi rend="bold">कत्तिकादितो णेय्यो। </hi></p>
<p rend="bodytext">कत्तिकाय अपच्चं कत्तिकेय्यो, एवं वेनतेय्यो इच्चादि।</p>

<p rend="bodytext"></p>
<p rend="bodytext" n="756"><hi rend="paranum">७५६</hi><hi rend="dot">.</hi> <hi rend="bold">दक्खादितो यथासम्भवं णि-णिक-णिया। </hi></p>
<p rend="bodytext">दक्खस्स अपच्चं दक्खि, एवं दोणि, वासवि, सक्यपुत्ति, जेनदत्ति, आनुरुद्धि, नाटपुत्तिको नाटपुत्तियो, जेनदत्तिको जेनदत्तियो, सक्यपुत्तिको सक्यपुत्तियो इच्चादि।</p>

<p rend="bodytext"></p>
<p rend="bodytext" n="757"><hi rend="paranum">७५७</hi><hi rend="dot">.</hi> <hi rend="bold">उपग्वादितो णवो। </hi></p>
<p rend="bodytext">उपगुस्स अपच्चं ओपगवो, एवं माणवो, भग्गवो इच्चादि।</p>

<p rend="bodytext"></p>
<p rend="bodytext" n="758"><hi rend="paranum">७५८</hi><hi rend="dot">.</hi> <hi rend="bold">विधवादितो णेरो। </hi></p>
<p rend="bodytext">विधवा इच्चादितो सद्दगणतो णेरपच्चयो होति तस्स अपच्चं इच्चेतस्मिं अत्थे – विधवाय मतपतिकाय अपच्चं वेधवेरो, समणस्स अपच्चं सामणेरो इच्चादि।</p>

<p rend="bodytext"></p>
<p rend="bodytext" n="759"><hi rend="paranum">७५९</hi><hi rend="dot">.</hi> <hi rend="bold">अत्थिके च। </hi></p>
<p rend="bodytext">असद्धम्मसेवनाधिप्पायेन विधवादीहि अत्थिके जने अभिधातब्बे विधवादितो णेरपच्चयो होति – विधवाय अत्थिको वेधवेरो, एवं कञ्ञेरो वेसियेरो। एत्थ च “सुक्कच्छवी वेधवेरा”ति पाळि येव सद्धिं अट्ठकथाय निदस्सनं।</p>

<p rend="bodytext"></p>
<p rend="bodytext" n="760"><hi rend="paranum">७६०</hi><hi rend="dot">.</hi> <hi rend="bold">यंभावे यतो पक्खन्दति, यत्थ भवति वड्ढतिच्चादीसुपि णेय्यो। </hi></p>
<p rend="bodytext">णेय्यपच्चयो न केवलं अपच्चत्थे येव, अथ खो यंभावे यतो पक्खन्दति, यत्थ भवति, यत्थ वड्ढति इच्चादीसुपि अत्थेसु होति येव – सुचिनो भावो सोचेय्यं; पब्बते भवो मिगो पब्बतेय्यो; पब्बततो पक्खन्ना नदी पब्बतेय्या; किमीनं कोसे भवं सुत्तं कोसेय्यं, एवं बाराणसेय्यं वत्थं; कुले संवड्ढो सुनखो कोलेय्यो; विनेतब्बो वेनेय्यो इच्चादि।</p>

<p rend="bodytext"></p>
<p rend="bodytext" n="761"><hi rend="paranum">७६१</hi><hi rend="dot">.</hi> <hi rend="bold">विदित-परियापन्न-सम्मतेसु णिय-णिका। </hi></p>
<p rend="bodytext">लोके विदितं परियापन्नं, लोकेन सम्मतं वा लोकियं, एवं लोकिकं।</p>

<p rend="bodytext"></p>
<p rend="bodytext" n="762"><hi rend="paranum">७६२</hi><hi rend="dot">.</hi> <hi rend="bold">भावे च णियो। </hi></p>
<p rend="bodytext">अलसस्स भावो आलसियं, दक्खस्स भावो दक्खियं, एवं सूरियं, “यस्सेते च तयो धम्मा, वानरिन्द यथा तव, दक्खियं सूरियं पञ्ञा, दिट्ठं सो अतिवत्तती”ति हि पाळि दिस्सति; वीरस्स भावो वीरियं, रस्सत्ते कते विरियं; इस्सरस्स भावो इस्सरियं, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="763"><hi rend="paranum">७६३</hi><hi rend="dot">.</hi> <hi rend="bold">इन्दतो लिङ्ग-सिट्ठ-देसित-दिट्ठ-जुट्ठ-इस्सरियत्थे च। </hi></p>
<p rend="bodytext">लिङ्गत्थे सिट्ठत्थे देसितत्थे दिट्ठत्थे जुट्ठत्थे इस्सरियत्थे च वत्तब्बे इन्दसद्दतो णियपच्चयो होति – इन्द्रियानीति। एत्थ हि इन्दो वुच्चति सम्मासम्बुद्धो परमिस्सरभावतो, कुसलाकुसलञ्च कम्मं कम्मेसु कस्सचि इस्सरियाभावतो, तस्मा कम्मसञ्जनितानि चक्खादीनि इदं कुसलाकुसलकम्मं उपलिङ्गेन्ति तेन च सिट्ठानीति इन्द्रियानि, सब्बानेव पन बावीसतिन्द्रियानि इन्देन भगवता यथाभूततो देसितानीति इन्द्रियानि, तथा इन्देन भगवता दिट्ठानीति इन्द्रियानि, तेनेव च इन्देन भगवता कानिचि गोचरासेवनाय कानिचि भावनासेवनाय जुट्ठानीति इन्द्रियानि, आधिपच्चसङ्खातेन इन्द्रियट्ठेनापि इन्द्रियानि; अपि च इन्दन्तीति इन्द्रियानि, अत्र पनिदम्पि उपलक्खणीयं – इन्दस्स भावो इन्दियन्ति विग्गहे इन्दियन्ति पदं सक्कत्तञ्ञेव वदति, तदेव पदं दकारस्स द्रकारे कते चक्खादीनि येव वदति, सङ्केतनिरुळ्होहि सद्दो अत्थेसूति।</p>

<p rend="bodytext"></p>
<p rend="bodytext" n="764"><hi rend="paranum">७६४</hi><hi rend="dot">.</hi> <hi rend="bold">यत्थ जातो, वसति, यं अरहति, अधीते, येन संसट्ठं कतं, तरति, चरति, वहति, सन्निधान-नियोग-सिप्प-भण्ड-जीविकत्थादीसु च णिको। </hi></p>
<p rend="bodytext">णिकपच्चयो न केवलं अपच्च-विदित-परियापन्नत्थेसु येव,अथ खो यत्थ जातो, यत्थ वसति, यं अरहति, यं अधीते, येन संसट्ठं, येन कतं, येन तरति, येन चरति, येन वहति, यम्हि सन्निधानो, यत्थ नियुत्तो, यदस्स सिप्पं, यदस्स भण्डं, या अस्स जीविका इच्चेवमादीसु च अत्थेसु होति येव। राजगहे जातो राजगहिको, राजगहे वसतीति वा राजगहिको, एवं मागधिको, सावत्थिको, कापिलवत्थिको इच्चादि। विनयमधीते वेनयिको, एवं सुत्तन्तिको. आभिधम्मिको, वेय्याकरणिको। तिलेन संसट्ठं भोजनं तेलिकं, एवं गोळिकं, घातिकं। कायेन कतं कम्मं कायिकं, एवं वाचसिकं, मानसिकं। नावाय तरतीति नाविको, एवं ओळुम्पिको; सकटेन चरतीति साकटिको, एवं पादिको; सीसेन वहतीति सीसिको, एवं अंसिको, खन्धिको, हत्थिको, अङ्गुलिको। सरीरे सन्निधाना वेदना सारीरिका, एवं मानसिका। द्वारे नियुत्तो दोवारिको, एवं भण्डागारिको, नागरिको, नावकम्मिको। वीणा अस्स सिप्पन्ति वेणिको, एवं पाणविको, मोदङ्गिको, वंसिको। गन्धं अस्स भण्डं गन्धिको, एवं तेलिको, गोळिको। उरब्भं हन्त्वा जीवतीति ओरब्भिको, एवं मागविको, सूकरिको, साकुणिको। विचित्रा तद्धितवुत्तीति वचनतो पन आदिसद्देन अञ्ञेसुपि अत्थेसु णिकपच्चयो वेदितब्बो, कथं – विनेतब्बोति वेनयिको, विनयं विनयाय वा धम्मं देसेतीति वेनयिको; अङ्ग-मगधेहि आगतो, तत्थ वा इस्सरोति अङ्गमागधिको; जालेन हतो जालिको, सुत्तेन बद्धो सुत्तिको; चापो अस्स आवुधो चापिको, एवं तोमरिको, मुग्गरिको, मोसलिको; वातो अस्स आबाधो वातिको, एवं सेम्हिको, पित्तिको; बुद्धे पसन्नो बुद्धिको, एवं धम्मिको, सङ्घिको; बुद्धस्स सन्तकं बुद्धिकं, एवं धम्मिकं, सङ्घिकं धनं, सङ्घिको विहारो; वत्थेन कीतं भण्डं वत्थिकं, एवं कुब्भिकं, फालिकं, किङ्कणिकं, सोवण्णिकं; कुम्भो अस्स परिमाणं कुम्भिकं, कुम्भस्स रासि कुम्भिको, कुम्भं अरहतीति कुम्भिको, अक्खेन दिब्बतीति अक्खिको, एवं सालाकिको; धम्मं अनुवत्ततीति धम्मिको; किलेसूपसमं आवहतीति उपसमिको, किलेसपरिनिब्बानं करोतीति परिनिब्बायिको धम्मो; अत्तनो सन्ताने रागादीनं अभावं करोन्तेन सामं दट्ठब्बोति सन्दिट्ठिको अरियमग्गो, पच्चवेक्खणञाणेन सयं दट्ठब्बोति सन्दिट्ठिको नवविधो लोकुत्तरधम्मो, अथ वा पसत्था दिट्ठि सन्दिट्ठि, सन्दिट्ठिया किलेसे जयतीति सन्दिट्ठिको, यथा रथेन जयतीति रथिको; अथ वा दिट्ठन्ति दस्सनं वुच्चति, दिट्ठमेव सन्दिट्ठं, सन्दस्सनन्ति अत्थो, सन्दिट्ठं अरहतीति सन्दिट्ठिको, यथा वत्थं अरहतीति वत्थिको; अत्तनो फलदानं सन्धाय नस्स कालोति अकालो, अकालो येव अकालिको, सकत्थे णिकपच्चयो दट्ठब्बो; अथ वा अत्तनो फलपदाने पकट्ठो कालो पत्तो अस्साति कालिको, को सो – लोकियो कुसलधम्मो, अयं पन समनन्तरफलत्ता न कालिको अकालिको, को सो – मग्गधम्मो, इमस्मिं अत्थे अकालिकोति पदं समासपदं भवति; एहिपस्सं अरहतीति एहिपस्सिको, एहि पस्स इमं धम्मन्ति एवं पवत्तं एहिपस्सविधिं अरहतीति अत्थो; उपनयनं उपनयो, भावनावसेन अत्तनो चित्तेन उपनयनं अरहतीति ओपनयिको, ओपनयिकोव ओपनेय्यिको सङ्खतो लोकुत्तरधम्मो, अत्तनो चित्तेन उपनयनं सच्छिकिरियावसेन अल्लीयनं अरहतीति ओपनेय्यिको असङ्खतो लोकुत्तरधम्मो, अथ वा निब्बानं उपनेतीति उपनेय्यो अरियमग्गो, सच्छिकातब्बतं उपनेतब्बो उपनेय्यो फलनिब्बानधम्मो, उपनेय्योव ओपनेय्यिको; पंसुकूलस्स धारणं पंसुकूलं, पंसुकूलं सीलं अस्साति पंसुकूलिको, एवं तेचीवरिको, पिण्डपातं उञ्छतीति पिण्डपातिको, पिण्डाय वा पतितुं वतं एतस्साति पिण्डपाती, पिण्डपाती एव पिण्डपातिको, सकत्थे णिकपच्चयो; एहि भदन्ताति वुत्तेपि न आगच्छतीति न एहिभदन्तिको, तेन हि तिट्ठ भदन्ताति वुत्तेपि न तिट्ठतीति न तिट्ठभदन्तिको; अन्तरायं करोतीति अन्तरायिको; अनाथानं पिण्डं ददातीति अनाथपिण्डिको, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="765"><hi rend="paranum">७६५</hi><hi rend="dot">.</hi> <hi rend="bold">तेन रत्तं, तस्सेदं अञ्ञत्थेसु च णो। </hi></p>
<p rend="bodytext">कसावेन रत्तं वत्थं कासावं, एवं कोसुम्भं, हालिद्दं इच्चादि; सूकरस्स इदं मंसं सोकरं, एवं माहिंसं इच्चादि; कपिलवत्थुसमीपे जातं वनं कापिलवत्थवं, उदुम्बरस्स अविदूरे विमानं ओदुम्बरं; विदिसाय अविदूरे भवो वेदिसो; मधुराय जातो माधुरो; बुद्धो अस्स देवता बुद्धो, एवं भद्दो, मारो, माहिन्दो इच्चादि; संवच्छरं अवेच्च अधीते संवच्छरो, एवं मोहुत्तो, अङ्गविज्जो इच्चादि; वसादानं विसयो देसो वासादो. एवं कुम्भो, आतिसारो; उदुम्बरा अस्मिं पदेसे सन्ति सो ओदुम्बरो; सगरस्स रञ्ञो पुत्तेहि सागरेहि खतोति सागरो, पुरत्थिमो समुद्दप्पदेसो, तंसम्बन्धिताय सकलोपि समुद्दप्पदेसो सागरो त्वेव नामं लभतीति लोकियानं कथा एसा; मधुरा अस्स निवासो माधुरो, मधुराय वा इस्सरो माधुरो; निगमजनपदेसु जाता मनुस्सा नेगमजानपदा, एवं पोरिमजानपदा इच्चादि।</p>

<p rend="bodytext"></p>
<p rend="bodytext" n="766"><hi rend="paranum">७६६</hi><hi rend="dot">.</hi> <hi rend="bold">सुवण्णतो तंरासत्थे णयो। </hi></p>
<p rend="bodytext">सुवण्णानं अयं रासि सोवण्णयो, “मञ्ञे सोवण्णयो रासी”ति हि पाळि।</p>

<p rend="bodytext"></p>
<p rend="bodytext" n="767"><hi rend="paranum">७६७</hi><hi rend="dot">.</hi> <hi rend="bold">जाति-नियुत्तत्थेसु इम-इया। </hi></p>
<p rend="bodytext">पच्छा जातो पच्छिमो, एवं अन्तिमो, उपरिमो, हेट्ठिमो, गोप्फिमो; बोधिसत्तजातिया जातो बोधिसत्तजातियो, एवं अस्सजातियो इच्चादि। अन्ते नियुत्तो अन्तिमो, एवं अन्तियो, - अञ्ञेन पन लक्खणेन अन्तिकोति पि भवति।</p>

<p rend="bodytext"></p>
<p rend="bodytext" n="768"><hi rend="paranum">७६८</hi><hi rend="dot">.</hi> <hi rend="bold">तद अस्स अत्थीति इको च। </hi></p>
<p rend="bodytext">तद अस्स अत्थि इच्चेतस्मिं अत्थे इम इय इच्चेते पच्चया होन्ति इको च पच्चयो – पुत्तो यस्स अत्थि, यस्मिं वा विज्जति सो पुत्तिमो, एवं पुत्तियो, पुत्तिको। एत्थ च अयम्पि विसेसो वेदितब्बो, कथं – अस्समणो होति असक्यपुत्तियोति एत्थ हि सक्यपुत्तस्स तथागतस्स पुत्तोति सक्यपुत्तियोति अपच्चत्थे इयपच्चयो दट्ठब्बो, “यसस्सिनियो राजपुत्तियो आगच्छिंसू”ति एत्थ पन ईपच्चयो दट्ठब्बो, समानसुतिकापि हि सद्दा असमानपच्चया असमानवचना च होन्ति।</p>

<p rend="bodytext"></p>
<p rend="bodytext" n="769"><hi rend="paranum">७६९</hi><hi rend="dot">.</hi> <hi rend="bold">नियुत्तत्थे कियो। </hi></p>
<p rend="bodytext">जातियं नियुत्तो जातिकियो, एवं अन्तकियो, जच्चन्धकियो।</p>

<p rend="bodytext"></p>
<p rend="bodytext" n="770"><hi rend="paranum">७७०</hi><hi rend="dot">.</hi> <hi rend="bold">समूहत्थे कण-णा। </hi></p>
<p rend="bodytext">राजपुत्तानं समूहो राजपुत्तको, राजपुत्तो वा, एवं मानुस्सको, मानुस्सो, “मानुस्सका च दिब्बा च तूरिया वज्जन्ति तावदे”ति एत्थ पन मानुस्सकाति तस्सेदन्ति अत्थे कणपच्चयो दट्ठब्बो - मायूरको, मायूरो, माहिंसको, सिक्खानं समूहो सिक्खो, कापोतो इच्चादि।</p>

<p rend="bodytext"></p>
<p rend="bodytext" n="771"><hi rend="paranum">७७१</hi><hi rend="dot">.</hi> <hi rend="bold">जन-बन्धु-सहायादितो ता। </hi></p>
<p rend="bodytext">जनानं समूहो जनता, एवं बन्धुता, सहायता, गामता इच्चादि।</p>

<p rend="bodytext"></p>
<p rend="bodytext" n="772"><hi rend="paranum">७७२</hi><hi rend="dot">.</hi> <hi rend="bold">देवादितो सकत्थे। </hi></p>
<p rend="bodytext">देवसद्दादितो तापच्चयो होति अत्थन्तरं अनपेक्खित्वा सकत्थे – देवो येव देवता, इदप्पच्चया एव इदप्पच्चयता, दिसा एव दिसता इच्चादि, एत्थ च “उद्धं अधो दस दिसता इमायो”ति पाळि निदस्सनं।</p>

<p rend="bodytext"></p>
<p rend="bodytext" n="773"><hi rend="paranum">७७३</hi><hi rend="dot">.</hi> <hi rend="bold">इयो तद अस्स ठानं इच्चत्थे। </hi></p>
<p rend="bodytext">मदनस्स ठानं मदनियं, एवं बन्धनियं, मुच्चनियं, रजनीयं इच्चादि।</p>

<p rend="bodytext"></p>
<p rend="bodytext" n="774"><hi rend="paranum">७७४</hi><hi rend="dot">.</hi> <hi rend="bold">उपादानादितो इयो हितत्थादीसु। </hi></p>
<p rend="bodytext">उपादानसंवड्ढनेन उपादानानं हितं तेसं वा आरम्मणन्ति उपादानियं, एवं ओघनिया धम्मा, योगनिया धम्मा, अयोगनिया धम्मा; उदरे भवं उदरियं, वीरे भवं वीरियं इच्चादि।</p>

<p rend="bodytext"></p>
<p rend="bodytext" n="775"><hi rend="paranum">७७५</hi><hi rend="dot">.</hi> <hi rend="bold">अरहत्थे ईय-एय्या। </hi></p>
<p rend="bodytext">अरहतीति एतस्मिं अत्थे ईय एय्य इच्चेते पच्चया होन्ति – दस्सनं अरहतीति दस्सनीयं रूपं, एवं दस्सनेय्यं, वन्दनीयो वन्दनेय्यो, नमस्सनीयो नमस्सनेय्यो, पूजनीयो पूजनेय्यो, दक्खिणं अरहतीति दक्खिणेय्यो; एत्थ “अमरं नाम नगरं, दस्सनेय्यं मनोरम”न्ति च “वन्दित्वा वन्दनेय्यान”न्ति च “पूजा च पूजनेय्यान”न्ति च पाळिआदीनि निदस्सनानि भवन्ति।</p>

<p rend="bodytext"></p>
<p rend="bodytext" n="776"><hi rend="paranum">७७६</hi><hi rend="dot">.</hi> <hi rend="bold">तस्सेदन्ति णक-णियो च। </hi></p>
<p rend="bodytext">तस्स इदं इच्चत्थे णकपच्चयो होति णियपच्चयो च; मनुस्सानं इदन्ति मानुसकं रज्जं; कवीनं इदन्ति कावियं।</p>

<p rend="bodytext"></p>
<p rend="bodytext" n="777"><hi rend="paranum">७७७</hi><hi rend="dot">.</hi> <hi rend="bold">आयितत्तं उपमत्थे। </hi></p>
<p rend="bodytext">धूमो विय दिस्सति अदुं तयिदं धूमायितत्तं, एवं तिमिरायितत्तं।</p>

<p rend="bodytext"></p>
<p rend="bodytext" n="778"><hi rend="paranum">७७८</hi><hi rend="dot">.</hi> <hi rend="bold">तंठान-निस्सितत्थे लो। </hi></p>
<p rend="bodytext">तंठानत्थे तन्निस्सितत्थे च लपच्चयो होति – दुट्ठुट्ठानं दुट्ठुल्लं, वेदट्ठानं वेदल्लं, दुट्ठु निस्सितं दुट्ठुल्लं, वेदं निस्सितं वेदल्लं।</p>

<p rend="bodytext"></p>
<p rend="bodytext" n="779"><hi rend="paranum">७७९</hi><hi rend="dot">.</hi> <hi rend="bold">तब्बहुल आलु च। </hi></p>
<p rend="bodytext">आलुपच्चयो होति तब्बहुलत्थे – अभिज्झा अस्स पकति अभिज्झाबहुलो वा अभिज्झालु, एवं सीतालु, दयालु, धजा बहू एत्थ सन्तीति धजालु पासादो।</p>

<p rend="bodytext"></p>
<p rend="bodytext" n="780"><hi rend="paranum">७८०</hi><hi rend="dot">.</hi> <hi rend="bold">ण्य-त्त-त्तन-व्य-ता भावे। </hi></p>
<p rend="bodytext">अलसस्स भावो आलस्यं, णियपच्चयवसेन पन आलसियन्ति सिज्झति; अरोगस्स भावो आरोग्यं, ओकारस्स पन उकारकरणवसेन आरुग्यन्ति सिज्झति, तथा गाथाविसये आरोग्यसद्दतो सकत्थे णियपच्चयं कत्वा विसभागसंयोगे एको एकस्स सभागत्तं पापेत्वा आरोग्गियन्ति सिज्झति, तथा हि आयुं आरोग्गियं वण्णन्ति पाळि दिस्सति, इति सासने आरोग्यं, आरुग्यं, आरोग्गियन्ति तयो पाठा वेदितब्बा; पण्डितस्स भावो पण्डिच्चं इच्चादि। पंसुकूलिकस्स भावो पंसुकूलिकत्तं, एवं अनोदरिकत्तं इच्चादि। पुथुज्जनस्स भावो पुथुज्जनत्तनं। दासस्स भावो दासव्यं, दाससद्दतो वा पन भावे णियपच्चयं कत्वा मज्झे वकारागमञ्च कत्वा दासवियन्ति सिज्झति, दासवियसद्दतो वा सरलोपो य-म-न-रादीसूति लक्खणेन यकारे परे वकारगतस्स इकारस्स लोपं कत्वा दासव्यन्ति सिज्झति। निद्दारामस्स भावो निद्दारामता; कम्मञ्ञस्स भावो कम्मञ्ञता, एवं लहुता इच्चादि।</p>

<p rend="bodytext"></p>
<p rend="bodytext" n="781"><hi rend="paranum">७८१</hi><hi rend="dot">.</hi> <hi rend="bold">विसमादितो णो। </hi></p>
<p rend="bodytext">विसमस्स भावो वेसमं, एवं पोरोहिच्चं, गारवो गारवं, मद्दवो मद्दवं, सोचं णेय्यपच्चयवसेन पन सोचेय्यन्ति भवति, सोचेय्यञ्चाधिगच्छतीति हि पाळि दिस्सति।</p>

<p rend="bodytext"></p>
<p rend="bodytext" n="782"><hi rend="paranum">७८२</hi><hi rend="dot">.</hi> <hi rend="bold">रमणीयादीहि कण। </hi></p>
<p rend="bodytext">रमणीयस्स भावो रामणीयकं, एवं मानुञ्ञकं; “यत्थ अरहन्तो विहरन्ति, तं भूमिरामणेय्यक”न्ति एत्थ पन रमितब्बाति रमणीया, रमणीया एव रामणेय्याति अत्थं गहेत्वा भूमि रामणेय्या एत्थ ठाने भूमिरामणेय्यकन्ति समासन्ते कपच्चयो वेदितब्बो।</p>

<p rend="bodytext"></p>
<p rend="bodytext" n="783"><hi rend="paranum">७८३</hi><hi rend="dot">.</hi> <hi rend="bold">तस्साधुम्हि ण्यो। </hi></p>
<p rend="bodytext">तस्मिं साधु इच्चत्थे ण्यपच्चयो होति – कम्मनि साधु कम्मञ्ञं।</p>

<p rend="bodytext"></p>
<p rend="bodytext" n="784"><hi rend="paranum">७८४</hi><hi rend="dot">.</hi> <hi rend="bold">पुरतो ई तब्भवादीसु। </hi></p>
<p rend="bodytext">पुरसद्दतो ईपच्चयो होति तब्भवादीसु अत्थेसु – पुरे भवा पुरवधूनं वा एसाति पोरी, पुरे संवड्ढनारी विय सुकुमाराति पि पोरी नगरवासीनं कथा।</p>

<p rend="bodytext"></p>
<p rend="bodytext" n="785"><hi rend="paranum">७८५</hi><hi rend="dot">.</hi> <hi rend="bold">इच्छितब्बे अ। </hi></p>
<p rend="bodytext">इच्छितब्बत्थे अपच्चयो होति – सङ्घो आदिम्हि सेसे च इच्छितब्बो अस्साति सङ्घादिसेसो एवंनामको आपत्तिकोट्ठासो।</p>

<p rend="bodytext"></p>
<p rend="bodytext" n="786"><hi rend="paranum">७८६</hi><hi rend="dot">.</hi> <hi rend="bold">तर-तमा विसेसे, इसिक-इय-इट्ठा च। </hi></p>
<p rend="bodytext">तर तम इसिक इय इट्ठ इच्चेते पच्चया विसेसत्थे यथारहं भवन्ति – अयञ्च वरो अयञ्च वरो, अयं पन इमेसं विसेसेन वरोति वरतरो, एवं वरतमो; सब्बे इमे उत्तरा अधिका अयं इमेसं विसेसेन उत्तरो अधिको उग्गततरो चाति उत्तरितरो, अकारस्स इकारत्तं वेदितब्बं; हीनतरो, हीनतमो, पणीततरो, पणीततमो, अस्सतरो, सेट्ठतरो - येभुय्येन तर-तमादयो पच्चया गुणसद्दतो परा होन्ति। सब्बे इमे पापा अयं इमेसं विसेसेन पापोति पापतरो, एवं पापतमो, पापिसिको, पापियो, पापिट्ठो। एतेसु पञ्चसु तर-तमानं येव विसेसो पञ्ञायति – “इमस्स अधिमुत्ति मुदु, इमस्स मुदुतरा, इमस्स मुदुतमा”ति आदिवचनतो।</p>

<p rend="bodytext"></p>
<p rend="bodytext" n="787"><hi rend="paranum">७८७</hi><hi rend="dot">.</hi> <hi rend="bold">तद अस्स अत्थीति मायादितो वी। </hi></p>
<p rend="bodytext">तद अस्स अत्थि इच्चेतस्मिं अत्थे मायासद्दादितो वीपच्चयो होति – माया अस्स अत्थीति मायावी, एवं मेधावी।</p>

<p rend="bodytext"></p>
<p rend="bodytext" n="788"><hi rend="paranum">७८८</hi><hi rend="dot">.</hi> <hi rend="bold">सुमेधा सो। </hi></p>
<p rend="bodytext">सुमेधासद्दतो च सपच्चयो होति तद अस्स अत्थि इच्चेतस्मिं अत्थे – सुन्दरा मेधा सुमेधा, सुमेधा यस्स अत्थि यस्मिं वा विज्जति सो सुमेधसो, एवं भूरिमेधसो। आचरिया पन सोपच्चयं कत्वा सुमेधसोति पदनिप्फत्तिं इच्छन्ति, पञ्च-पञ्चसोति एत्थापि पञ्च पञ्च अक्खरा एतेसं अत्थीति पञ्च पञ्चसोति इच्छन्ति। तं न युत्तं, इमस्मिं हि गरूनं मते सुमेधसोति एकवचनन्तं होति, पञ्च-पञ्चसोति बहुवचनन्तं इति सो ति अयं पच्चयो एकत्थ-बह्वत्थवाचको होति, अयञ्च नयो नवङ्गे साट्ठकथे तेपिटके बुद्धवचने न सुतपुब्बो; अयं पन अम्हाकं खन्ति – सुमेधसो, सुमेधसं इच्चादि च सुमेधसा, सुमेधसायो इच्चादि च सुमेधसं कुलं, सुमेधसानि कुलानि इच्चादि च, अयमेव नयो पाळिअनुकूलोति वेदितब्बो।</p>

<p rend="bodytext"></p>
<p rend="bodytext" n="789"><hi rend="paranum">७८९</hi><hi rend="dot">.</hi> <hi rend="bold">सी तपादीहि। </hi></p>
<p rend="bodytext">तपस्सी, यसस्सी, तेजसी। एत्थ च पुरिमेसु द्वीसु सुखुच्चारणत्थं सस्स द्वित्तं, पच्छिमे पन सुद्धो सकारो; सक्कटञ्ञुनो पन केचि सासनिका ततो नयं गहेत्वा तेजस्सीति सकारं द्विभावं कत्वा पठन्ति, तथापि न दोसो, पाळिपोत्थकेसु पन तेजसीति निस्सञ्ञोगपदमेव आगतं।</p>

<p rend="bodytext"></p>
<p rend="bodytext" n="790"><hi rend="paranum">७९०</hi><hi rend="dot">.</hi> <hi rend="bold">ई इको दण्डादीहि। </hi></p>
<p rend="bodytext">दण्ड इच्चादीहि ईपच्चयो होति इको च – दण्डो अस्स अत्थीति दण्डी, एवं दण्डिको, माली, मालिको इच्चादि।</p>

<p rend="bodytext"></p>
<p rend="bodytext" n="791"><hi rend="paranum">७९१</hi><hi rend="dot">.</hi> <hi rend="bold">मध्वादीहि रो। </hi></p>
<p rend="bodytext">मधुरो, कुञ्जरो, मुखरो, सरीरो इच्चादि।</p>

<p rend="bodytext"></p>
<p rend="bodytext" n="792"><hi rend="paranum">७९२</hi><hi rend="dot">.</hi> <hi rend="bold">गुणादितो यथातन्ति वन्तु। </hi></p>
<p rend="bodytext">गुणवा गणवा, पञ्ञवा, वेदनावा, सञ्ञावा, रस्मिवा, यसस्सिवा, मस्सुवा। एत्थ च येभुय्येन अकारन्ततो वन्तुपच्चयो होतीति दट्ठब्बं।</p>

<p rend="bodytext"></p>
<p rend="bodytext" n="793"><hi rend="paranum">७९३</hi><hi rend="dot">.</hi> <hi rend="bold">मन्तु सत्यादितो। </hi></p>
<p rend="bodytext">सतिमा, जुतिमा, अत्थदस्सिमा, धीमा, चक्खुमा, आयस्मा, गोमा।</p>

<p rend="bodytext"></p>
<p rend="bodytext" n="794"><hi rend="paranum">७९४</hi><hi rend="dot">.</hi> <hi rend="bold">चन्दादितो इमन्तु। </hi></p>
<p rend="bodytext">चन्दविमानसङ्खातो चन्दो अस्स अत्थीति चन्दिमा चन्ददेवपुत्तो; अथ वा चन्दसङ्खातो देवपुत्तो अस्मिं विज्जतीति चन्दिमा चन्दविमानं, “अब्भा मुत्तोव चन्दिमा”ति हि पाळि दिस्सति, केचि पन सक्कटभासतो नयं गहेत्वा चन्दमाति पठन्ति, तं न युत्तं; पुत्ता अस्स अत्थीति पुत्तिमा बहुपुत्तो, एत्थ इमन्तुपच्चयो भगवाति पदे वन्तुपच्चयो विय अतिसयत्थे दट्ठब्बो न अत्थितामत्ते; पापं अस्स अत्थीति पापिमा कामदेवो, एत्थापि इमन्तुपच्चयो अतिसयत्थे, एस नयो अञ्ञत्रापि यथारहं दट्ठब्बो।</p>

<p rend="bodytext"></p>
<p rend="bodytext" n="795"><hi rend="paranum">७९५</hi><hi rend="dot">.</hi> <hi rend="bold">सद्धादितो ण। </hi></p>
<p rend="bodytext">सद्धा यस्स अत्थि सो पुरिसो सद्धो, सद्धा यस्सा अत्थि सा इत्थी सद्धा, सद्धा यस्स कुलस्स अत्थी तं सद्धं, एवं पञ्ञो पञ्ञा पञ्ञं, फलो अम्बो अफलो च इच्चादि।</p>

<p rend="bodytext"></p>
<p rend="bodytext" n="796"><hi rend="paranum">७९६</hi><hi rend="dot">.</hi> <hi rend="bold">पब्बादितो तो। </hi></p>
<p rend="bodytext">पब्ब इच्चेवमादितो तोपच्चयो होति तद अस्स अत्थि इच्चेतस्मिं अत्थे – पब्बं अस्स अत्थीति पब्बतो गिरि, वङ्कं सण्ठानं अस्स अत्थीति वङ्कतो, को सो – वङ्को नाम पब्बतो, यं सन्धाय वुत्तं वेस्सन्तरबोधिसत्तेन – “अवरुद्धसि मं राजा, वङ्कं गच्छामि पब्बत”न्ति, यञ्च सन्धाय वुत्तं बुद्धभूतेन भगवता – “ते तत्थ अम्हे पस्सित्वा, करुणं गिरमुदीरयुं; दुक्खन्ते पटिवेदेन्ति, दूरे वङ्कतपब्बतो”ति। सद्दसत्थे पन मरुसद्दतोपि तोपच्चयो विहितो – मरु अस्स अत्थीति मरुतोति, सक्को देवराजाति अत्थो।</p>

<p rend="bodytext"></p>
<p rend="bodytext" n="797"><hi rend="paranum">७९७</hi><hi rend="dot">.</hi> <hi rend="bold">मन्तुम्हि आयुस्स उकारो असं। </hi></p>
<p rend="bodytext">आयु अस्स अत्थीति आयस्मा दीघायुकोति अत्थो, पियसमुदाचारो एस।</p>

<p rend="bodytext"></p>
<p rend="bodytext" n="798"><hi rend="paranum">७९८</hi><hi rend="dot">.</hi> <hi rend="bold">तप्पकतन्ति मयो। </hi></p>
<p rend="bodytext">तेन वत्थुना पकतं इच्चेतस्मिं अत्थे मयपच्चयो होति – सुवण्णेन पकतं सुवण्णमयं, एवं रजतमयं इच्चादि।</p>

<p rend="bodytext"></p>
<p rend="bodytext" n="799"><hi rend="paranum">७९९</hi><hi rend="dot">.</hi> <hi rend="bold">तन्निब्बत्तत्थ-सकत्थेसु च। </hi></p>
<p rend="bodytext">ततो निब्बत्तन्ति अत्थे च सकत्थे च मयपच्चयो होति – गोहि निब्बत्तं गोमयं, दानमेव दानमयं, एवं सीलमयं इच्चादि।</p>

<p rend="bodytext"></p>
<p rend="bodytext" n="800"><hi rend="paranum">८००</hi><hi rend="dot">.</hi> <hi rend="bold">सूरतो आ तेन कतत्थे, दीघो च रस्सो। </hi></p>
<p rend="bodytext">सूरेन नाम वनचरकेन कता पानजाति सुरा।</p>

<p rend="bodytext"></p>
<p rend="bodytext" n="801"><hi rend="paranum">८०१</hi><hi rend="dot">.</hi> <hi rend="bold">वरुणतो ई, रस्सो च दीघो। </hi></p>
<p rend="bodytext">वरुणसद्दतो ईपच्चयो तेन कतन्ति अत्थे, रस्सो च सरो दीघो (च) होति – वरुणेन नाम दुस्सीलतापसेन कता पानजाति वारुणी, कुम्भजातकअट्ठकथायं पन आदिकालं उपादाय “सूरेन च वरुणेन च दिट्ठत्ता तस्स पानस्स ‘सुरा’ति च ‘वारुणी’ति च नामं जात”न्ति वुत्तं, तत्थ या सुरा सा एव वारुणी, या वारुणी सा एव सुरा, सूरवरुणेहि एकतो हुत्वा कतत्ता; एतरहि पन सा पानजाति अञ्ञेहि कतापि पुराणपण्णत्तिं पटिच्च ‘सुरा’ति च ‘वारुणी’ति च वोहरीयतीति।</p>

<p rend="bodytext"></p>
<p rend="bodytext" n="802"><hi rend="paranum">८०२</hi><hi rend="dot">.</hi> <hi rend="bold">सङ्ख्यापूरणे पञ्च-सत्तादितो मो। </hi></p>
<p rend="bodytext">पञ्चन्नं पूरणो पञ्चमो, एवं सत्तमो, अट्ठमो, नवमो इच्चादि।</p>

<p rend="bodytext"></p>
<p rend="bodytext" n="803"><hi rend="paranum">८०३</hi><hi rend="dot">.</hi> <hi rend="bold">छट्ठतो च सकत्थे गाथायं। </hi></p>
<p rend="bodytext">गाथाविसये पादक्खरपारिपूरिया मपच्चयो सकत्थे छट्ठसद्दतो परो होति – छट्ठमो सो पराभवो; छट्ठमं भद्रं अधनस्स अनगारस्स भिक्खुनो; तत्थ छट्ठो एव छट्ठमो। गाथायन्ति किं – छट्ठं गाथं आह, छट्ठायतनं।</p>

<p rend="bodytext"></p>
<p rend="bodytext" n="804"><hi rend="paranum">८०४</hi><hi rend="dot">.</hi> <hi rend="bold">छस्स सो वा। </hi></p>
<p rend="bodytext">छस्स सकारादेसो होति वा सङ्ख्यापूरणे – छन्नं पूरणो सट्ठो, छट्ठो वा।</p>

<p rend="bodytext"></p>
<p rend="bodytext" n="805"><hi rend="paranum">८०५</hi><hi rend="dot">.</hi> <hi rend="bold">एकादीहि दसन्ते ई। </hi></p>
<p rend="bodytext">एकादसन्नं पूरणी एकादसी, एवं द्वादसी इच्चादि। पूरणेति किं – एकादस।</p>

<p rend="bodytext"></p>
<p rend="bodytext" n="806"><hi rend="paranum">८०६</hi><hi rend="dot">.</hi> <hi rend="bold">दसे निच्चं सो। </hi></p>
<p rend="bodytext">दससद्दे परे छस्स सो होति निच्चं – छहि अधिका दस सोळस, छ च दस च सोळसाति गरूनं मते पन समासो भवति।</p>

<p rend="bodytext"></p>
<p rend="bodytext" n="807"><hi rend="paranum">८०७</hi><hi rend="dot">.</hi> <hi rend="bold">अन्ते निग्गहीतन्ति गरू। </hi></p>
<p rend="bodytext">तासं सङ्ख्यानं अन्ते निग्गहीतागमो होतीति गरू वदन्ति, इमानि तेसं उदाहरणानि – एकादसिं, “चातुद्दसिं पञ्चदसिं या च पक्खस्स अट्ठमी ... उपोसथं उपवसिस्स”न्ति। एत्थ पन चातुद्दसिन्ति च पञ्चदसिन्ति च अच्चन्तसंयोगे उपयोगवचनं, न एत्थ निग्गहीतागमो; या च पक्खस्स अट्ठमीति इदं पन पच्चत्तवचनं, या च पक्खस्स अट्ठमी, तञ्च पक्खस्स अट्ठमिन्ति अच्चन्तसंयोगे उपयोगवचनं आनेतब्बं। अयमेत्थ नीति साधुकं मनसिकातब्बा।</p>

<p rend="bodytext"></p>
<p rend="bodytext" n="808"><hi rend="paranum">८०८</hi><hi rend="dot">.</hi> <hi rend="bold">त्यागमो वीस-तिंसेहि। </hi></p>
<p rend="bodytext">वीसति, तिंसति।</p>

<p rend="bodytext"></p>
<p rend="bodytext" n="809"><hi rend="paranum">८०९</hi><hi rend="dot">.</hi> <hi rend="bold">सङ्ख्यायं द-रानं लो। </hi></p>
<p rend="bodytext">सङ्ख्यायं वत्तमानानं दकार-रकारानं लकारादेसो होति – चत्तालीसं, अड्ढतेलसेहि भिक्खुसतेहि, सोळस।</p>

<p rend="bodytext"></p>
<p rend="bodytext" n="810"><hi rend="paranum">८१०</hi><hi rend="dot">.</hi> <hi rend="bold">वीसति-दसेसु बा द्विस्स। </hi></p>
<p rend="bodytext">बावीसतिन्द्रियानि, बारस मनुस्सा।</p>

<p rend="bodytext"></p>
<p rend="bodytext" n="811"><hi rend="paranum">८११</hi><hi rend="dot">.</hi> <hi rend="bold">द्विस्स दु-दि-दो।</hi></p>
<p rend="bodytext">दुरत्तं, दिरत्तं, दिगुणं, दोहळिनी।</p>

<p rend="bodytext"></p>
<p rend="bodytext" n="812"><hi rend="paranum">८१२</hi><hi rend="dot">.</hi> <hi rend="bold">एकादीहि वा दसस्स दस्स रो सङ्ख्याने। </hi></p>
<p rend="bodytext">एकारस एकादस, बारस द्वादस। सङ्ख्यानेति किं – द्वादसायतनानि।</p>

<p rend="bodytext"></p>
<p rend="bodytext" n="813"><hi rend="paranum">८१३</hi><hi rend="dot">.</hi> <hi rend="bold">अट्ठादीहि च। </hi></p>
<p rend="bodytext">अट्ठादीहि च दससद्दस्स दकारस्स रकारादेसो होति वा सङ्ख्याने – अट्ठारस अट्ठादस। अट्ठादितोति किं – पञ्चदस।</p>

<p rend="bodytext"></p>
<p rend="bodytext" n="814"><hi rend="paranum">८१४</hi><hi rend="dot">.</hi> <hi rend="bold">पञ्चतो दसस्स दस्स रो, रम्हि पञ्चस्स पन्नो निच्चं। </hi></p>
<p rend="bodytext">पञ्चसद्दतो च दससद्दस्स दकारस्स रकारादेसो होति, तस्मिं रम्हि परे पञ्चसद्दस्स पन्नादेसो होति निच्चं सङ्ख्याने – पन्नरस।</p>

<p rend="bodytext"></p>
<p rend="bodytext" n="815"><hi rend="paranum">८१५</hi><hi rend="dot">.</hi> <hi rend="bold">द्व-एक-अट्ठानं वा आकारो। </hi></p>
<p rend="bodytext">द्वि एक अट्ठ इच्चेतेसं अन्तो आकारो होति वा सङ्ख्याने – द्वादस, एकादस, अट्ठारस। सङ्ख्यानेति किं – द्विदन्तो, एकच्छन्नो, अट्ठथम्भो।</p>

<p rend="bodytext"></p>
<p rend="bodytext" n="816"><hi rend="paranum">८१६</hi><hi rend="dot">.</hi> <hi rend="bold">चतु-च्छतो त्थ-ट्ठा। </hi></p>
<p rend="bodytext">चतुन्नं पूरणो चतुत्थो, छन्नं पूरणो छट्ठो।</p>

<p rend="bodytext"></p>
<p rend="bodytext" n="817"><hi rend="paranum">८१७</hi><hi rend="dot">.</hi> <hi rend="bold">द्वि-तितो तियो। </hi></p>
<p rend="bodytext">द्विन्नं पूरणो दुतियो, तिण्णं पूरणो ततियो।</p>

<p rend="bodytext"></p>
<p rend="bodytext" n="818"><hi rend="paranum">८१८</hi><hi rend="dot">.</hi> <hi rend="bold">तिये दु-ता। </hi></p>
<p rend="bodytext">दुतियो, ततियो।</p>

<p rend="bodytext"></p>
<p rend="bodytext" n="819"><hi rend="paranum">८१९</hi><hi rend="dot">.</hi> <hi rend="bold">तेसं अड्ढूपपदेन अड्ढुड्ढ-दिवड्ढ-दियड्ढ-अड्ढतिया। </hi></p>
<p rend="bodytext">तेसं चतुत्थ-दुतिय-ततियानं अड्ढूपपदानं अड्ढुड्ढ-दिवड्ढ-दियड्ढ-अड्ढतियादेसा होन्ति अड्ढूपपदेन सह निप्फज्जन्ते – अड्ढेन चतुत्थो अड्ढुड्ढो, अड्ढेन दुतियो दिवड्ढो दियड्ढो, अड्ढेन ततियो अड्ढतियो।</p>

<p rend="bodytext"></p>
<p rend="bodytext" n="820"><hi rend="paranum">८२०</hi><hi rend="dot">.</hi> <hi rend="bold">बव्हत्तञापनिच्छायं सरूपानं एकसेसो। </hi></p>
<p rend="bodytext">पुरिसो च पुरिसो च पुरिसा, इत्थी च इत्थीच इत्थियो, कुलञ्च कुलञ्च कुलानि, चित्तञ्च चित्तञ्च चित्तानि, एवं मिगियो इच्चादि; एत्थ पुरिसाति वुत्ते द्वे पुरिसा, तयो पुरिसा, चत्तारो पुरिसा, अनेकसतं पुरिसाति पुरिसानं बहुत्तं ञायति। बव्हत्तञापनिच्छायन्ति किमत्थं – “न महाराजानं पुरिसकानं पुरिसकानं आदियन्ती”ति एत्थ सतिपि पदानं सरूपत्ते “पुरिसो च पुरिसो च पुरिसा”ति एवं पुरिसानं बहुभावञापनिच्छाय अभावतो केवलं लोकवोहारवसेन वुत्तत्ता एकसेसो न होतीति दस्सनत्थं, तथा हि “पुरिसो च पुरिसो चाति पुरिसा”ति इदं बहूनं पुरिसानं वाचकत्तं ञापेतुं बुद्धिया परिकप्पितं, न सभावतो ठितानं सरूपानं एकसेसवसेन वुत्तं, “पूरेन्तीति च पुरि सेन्तीति च पुरिसा”ति निब्बचनेनेव बव्हत्थस्स विदितत्ता। सरूपानन्ति किं – हत्थी च अस्सो च रथो च पत्ति च हत्थ-अस्स-रथ-पत्तियो।</p>

<p rend="bodytext"></p>
<p rend="bodytext" n="821"><hi rend="paranum">८२१</hi><hi rend="dot">.</hi> <hi rend="bold">मतन्तरे विरूपेकसेसो। </hi></p>
<p rend="bodytext">गरूनं मतन्तरे विरूपानं पदानं एकसेसो होति – सारिपुत्तो च मोग्गल्लानो च सारिपुत्ता, पिताच माता च पितरो, पुत्तो च धीता च पुत्ता, मिगो च मिगी च मिगा, वङ्को च कुटिलो च कुटिला। एत्थ पन तं वदाम – यदि सारिपुत्ता, पितरोति आदीसु पुल्लिङ्गविसयेसु विरूपेकसेसो इच्छितब्बो सिया, इत्थिलिङ्गविसयेपि ‘इत्थी च पुरिसो चा’ति विग्गय्ह इत्थियोति विरूपेकसेसो कातब्बो सिया, तथा ‘माता च पिता च मातरो, धीता च पुत्तो च धीतरो’ति च विरूपेकसेसो कातब्बो सिया, “इत्थियो”ति वा “मातरो”ति वा “धीतरो”ति वा वुत्ते पुरिसादयोपि समधिगन्तब्बा सियुं; न च वेय्याकरणेहि इत्थिलिङ्गविसये विरूपेकसेसो कतो, पुल्लिङ्गविसये येव कतो - उभयम्पेतं न समेति, द्वीसु च ठानेसु समसमेनेव नयेन भवितब्बं, तथा च न भवति, तेन ञायति – विरूपेकसेसो न इच्छितब्बोति।</p>

<p rend="bodytext"></p>
<p rend="bodytext" n="822"><hi rend="paranum">८२२</hi><hi rend="dot">.</hi> <hi rend="bold">समोधानिच्छायं एकत्थे बहुवचनं। </hi></p>
<p rend="bodytext">यत्थ येन वत्थुना सद्धिं यं वत्थुं वत्तुमिच्छति, तस्मिं पयोगे तेन वत्थुना सद्धिं तस्स वत्थुनो समोधानिच्छाय सति एकस्मिं अत्थे बहुवचनं होति विनापि विरूपेकसेसविधिना, यथा किं विय – आयस्मता महामोग्गल्लानेन सद्धिं आयस्मन्तं सारिपुत्तं कीटागिरिम्हि पेसेतुकामस्स भगवतो बहुवचनवसेन “सारिपुत्ता”ति आमन्तनवचनं विय, तथा सञ्जयमहाराजस्स सुणिसाय सद्धिं पुत्तं आगतं दिस्वा “पुत्ता”ति आमन्तनवचनं विय च, मनुस्सानं सीहेन सद्धिं ब्यग्घं वनतो निक्खमन्तं दिस्वा “एथ, ब्यग्घा”ति आमन्तनवचनं विय च, अत्रायं पाळि – गच्छथ तुम्हे सारिपुत्ता; कच्चि वो अनरुद्धा खमनीयं; कच्चि वो कुसलं पुत्ता; एथ ब्यग्घा निवत्तव्हो, पच्चुपेथ महावनन्ति।</p>

<p rend="bodytext"></p>
<p rend="bodytext" n="823"><hi rend="paranum">८२३</hi><hi rend="dot">.</hi> <hi rend="bold">ब्रह्म-इन्द-बुद्ध-पुरिस-मातुगामादिवज्जित-पुल्लिङ्गपुथुवचननिद्देसे गहित-इत्थियोपि।</hi></p>
<p rend="bodytext">ब्रह्म इन्द बुद्ध पुरिस मातुगाम इच्चेवमादीहि वज्जितानं पुल्लिङ्गानं पुथुवचनेन निद्देसे सति न केवलं पुरिसा येव गहिता, अथ खो इत्थियोपि गहिता भवन्ति विनापि विरूपेकसेसविधिना पधानग्गाहेन अप्पधानस्स गहेतब्बत्ता, पुरिसा हि पधाना पुरिसभावे ठितानं येव महाबोधिसत्तानं बुद्धभावाय लद्धव्याकरणत्ता, पुरिसेसु येव ब्रह्मत्तादिदस्सनतो च; इत्थियो पन अप्पधाना इत्थिभावे ठितेहि सत्तेहि बुद्धभावाय व्याकरणस्स अलद्धपुब्बत्ता, इत्थीसु ब्रह्मत्तादीनं अदस्सनतो च। तत्रिमानि पयोगानि – “पुत्ता पिया मनुस्सानं; हंसा कोञ्चा मयूरा च हत्थयो पसदा मिगा” इच्चेवमादीनि; एत्थ च पुत्ताति इमिना धीतरोपि गहिता, हंसाति आदीहि हंसीआदयोपि गहिता। ब्रह्म-इन्द-बुद्ध-पुरिस-मातुगामादिवज्जितं इति किमत्थं – ब्रह्मानो, सक्का, पुरिसा, पुङ्कोकिला इच्चादीसु पुल्लिङ्गेसु पुथुवचनेन निद्दिट्ठेसुपि अट्ठानत्ता पुरिसपदत्थानं येव गहितत्ता च इत्थियो न गहिताति दस्सनत्थं, तथा मातुगामा, ओरोधाति एतेसु पुल्लिङ्गेसु पुथुवचनेन निद्दिट्ठेसुपि इत्थिपदत्थानं येव गहितत्ता पुन इत्थियो न गहिताति दस्सनत्थञ्च। पुथुवचननिद्देसेति किं – सत्तो, हंसो, कोञ्चो। एत्थ च अयम्पि नीति वेदितब्बा – “सत्तो”ति वा “सत्ता”ति वा “लोको”ति वा “लोका”ति वा “पजा”ति वा “पजायो”ति वा वुत्ते इत्थिपुरिसे समधिगच्छन्ति तेसं सत्तवाचकत्ता; “नरो”ति वुत्ते कदाचि पुरिसं समधिगच्छन्ति कदाचि इत्थिपुरिसे नरसद्दस्स पुरिसवाचकत्ता सत्तवाचकत्ता च – “देवता, वट्टका, गोधा”ति च वुत्ते इत्थिपुरिसे समधिगच्छन्ति देवतादिसद्दानं इत्थिलिङ्गभावेन पुमित्थिवाचकत्ता; “सीहो, व्यग्घो”ति च वुत्ते पुरिसं समधिगच्छन्ति, “सीहा, व्यग्घा”ति च वुत्ते इत्थिपुरिसे समधिगच्छन्ति, “सीहा” वा “सीहियो” वा “व्यग्घा” वा “व्यग्घियो” वा ति च वुत्ते विसुं विसुं इत्थिपुरिसे समधिगच्छन्तीति।</p>

<p rend="bodytext"></p>
<p rend="bodytext" n="824"><hi rend="paranum">८२४</hi><hi rend="dot">.</hi> <hi rend="bold">गणने दसस्स द्वि-ति-चतु-पञ्च-छ-सत्त-अट्ठ-नवकानं वी-ति-चत्तार-पञ्ञा-छ-सत्तास-नवा योसु, योनञ्च ईसं आसं ट्ठि रि तीत उति। </hi></p>
<p rend="bodytext">गणने दसस्स द्विक-तिक-चतुक्क-पञ्चक-छक्क-सत्तक-अट्ठक-नवकानं सरूपानं कतेकसेसानं यथासङ्ख्यं वी ति चत्तार पञ्ञा छ सत्त अस नव इच्चादेसा होन्ति योसु, योनञ्च ईसं आसं ट्ठि रि ति ईति उति इच्चादेसा होन्ति – वीसं तिंसं चत्तालीसं पञ्ञासं छट्ठि सत्तरि सत्तति असीति नवुति। गणनेति किं – दसदसका पुरिसा। इमिना पन लक्खणेन वीसमिच्चादीनि बहुवचनन्तानि भवन्ति अलिङ्गभेदानि च।</p>

<p rend="bodytext"></p>
<p rend="bodytext" n="825"><hi rend="paranum">८२५</hi><hi rend="dot">.</hi> <hi rend="bold">अथ वीसत्यादीनि नवुतिपरियन्तानेकवचनन्तान’ इत्थिलिङ्गानि। </hi></p>
<p rend="bodytext">अपरम्पि सद्दगतिं पस्सथ – वीस वीसति इच्चादीनि नवुतिपरियन्तानि पदानि एकवचनन्तानि इत्थिलिङ्गानीति गहेतब्बानि। कथं पन वीस-वीसतिआदीनं एकवचनन्तता इत्थिलिङ्गता च ञायतीति – पयोगतो अविसदाकारवोहारभावतो च ञायति – वीस भिक्खू तिट्ठन्ति, वीसं भिक्खू पस्सति, वीसाय भिक्खूहि कतं कम्मं, पुरिसो वीसाय भिक्खूनं देति, वीसाय भिक्खूहि निस्सटं, वीसाय भिक्खूनं सन्तकं, वीसायं भिक्खूसु पतिट्ठितं, एवं वीसति, वीसतिं, वीसतिया, वीसतियं; तिंसति, तिंसं, तिंसाय, तिंसायं; चत्तालीस, चत्तालीसं, चत्तालीसाय, चत्तालीसायं; पञ्ञास, पञ्ञासं, पञ्ञासाय, पञ्ञासायं; सट्ठि, सट्ठिं, सट्ठिया, सट्ठियं; सत्तति, सत्ततिं, सत्ततिया, सत्ततियं; असीति, असीतिं, असीतिया, असीतियं; नवुति, नवुतिं, नवुतिया, नवुतियं, पाळियं हि “वीसम्पि जातियो तिंसम्पि जातियो”ति आगतट्ठाने वीसं तिंसं इच्चादीनि दुतियेकवचनन्तानीति गहेतब्बानि।</p>

<p rend="bodytext"></p>
<p rend="bodytext" n="826"><hi rend="paranum">८२६</hi><hi rend="dot">.</hi> <hi rend="bold">चतूपपदस्स तुलोपो उत्तरपदादिचस्स चु चो क्वचि। </hi></p>
<p rend="bodytext">चतूपपदस्स गणने परियापन्नस्स तुलोपो होति, उत्तरपदादिस्स चकारस्स चु-चोआदसो होन्ति क्वचि – चतूहि अधिका दस चुद्दस, चोद्दस, चतुद्दस।</p>

<p rend="bodytext"></p>
<p rend="bodytext" n="827"><hi rend="paranum">८२७</hi><hi rend="dot">.</hi> <hi rend="bold">चत्तालीसाय आदिवण्णस्स च। </hi></p>
<p rend="bodytext">चत्तालीससद्दस्स गणने परियापन्नस्स आदिवण्णस्स लोपो होति क्वचि चु-चोआदेसा च होन्ति – तालीसं, चत्तालीसं, चुत्तालीसं, चोत्तालीसं।</p>

<p rend="bodytext"></p>
<p rend="bodytext" n="828"><hi rend="paranum">८२८</hi><hi rend="dot">.</hi> <hi rend="bold">चतुरासीतिया तुलोपो, चस्स चु, रस्स लो द्वित्तञ्च। </hi></p>
<p rend="bodytext">चतुरासीतिसद्दस्स गणने परियापन्नस्स तुलोपो होति, चकारस्स चु होति, रस्स लो होति, द्वित्तञ्च क्वचि – चुल्लासीति सहस्सानि; चतुरासीति सहस्सानि।</p>
<p rend="bodytext" n="829"><hi rend="paranum">८२९</hi><hi rend="dot">.</hi> <hi rend="bold">द्वासट्ठिया सलोपो, अत्तं आ। </hi></p>
<p rend="bodytext">द्वासट्ठिसद्दस्स क्वचि सकारलोपो होति, आकारो पन अत्तं आपज्जति – द्वट्ठि पटिपदा, द्वासट्ठि मनुस्सा।</p>

<p rend="bodytext"></p>
<p rend="bodytext" n="830"><hi rend="paranum">८३०</hi><hi rend="dot">.</hi> मतन्तरे <hi rend="bold">य-द-अनुपपन्ना निपातना सिज्झन्ति। </hi></p>
<p rend="bodytext">गरूनं मतन्तरे ये सद्दा अनिद्दिट्ठलक्खणा अक्खर-पद-व्यञ्जनतो इत्थि-पुम-नपुंसकलिङ्गतो नामूपसग्ग-निपाततो अव्ययीभावादिसमास-तद्धिततो गणन-सङ्ख्या-काल- कारक-पयोग-सञ्ञातो सन्धि-पकति-वुद्धि-लोपागम-विकार-विपरीततो विभत्तिविभजनतो, ते निपातना सिज्झन्तीति वेदितब्बं।</p>
<p rend="gatha1">अक्खरतो पदतो च अम्हेहि व्यञ्जनादितो,</p>
<p rend="gatha1">सद्दानं लक्खणं हेट्ठा तत्थ तत्थ विभावितं;</p>
<p rend="gatha1">इदानिपि विभाविस्सं विभावीनं हितावहं,</p>
<p rend="gatha1">सादरो आदरं ईसं अकत्वान निपातने।</p>

<p rend="bodytext"></p>
<p rend="bodytext">तथा हि हेट्ठा अम्हेहि येसं केसञ्चि सद्दानं लक्खणं “सरलोपो य-म-न-रादीसू”ति आदिनयेन अक्खरादितो निद्दिट्ठं “खत्या, पद्मानी”ति आदीनि च उदाहरणानि दस्सितानि; इदानिपि इमस्मिं भगवतो पावचने नानानिपुणनयविचित्रेसु पदेसु सोतूनं निक्कङ्खभावत्थं अत्थग्गहणे च परमकोसल्लजननत्थं निपातने आदरं ईसकं अकत्वा विविधानि लक्खणानि दस्सेस्साम। यस्मा पनेत्थ पज्जुन्नगतिकानिपि लक्खणानि दिस्सन्ति, तस्मा “पुनरुत्तिदोसो अत्थी”ति न वत्तब्बं।</p>

<p rend="bodytext"></p>
<p rend="bodytext" n="831"><hi rend="paranum">८३१</hi><hi rend="dot">.</hi> <hi rend="bold">अनेकत्थे द्वादितो को। </hi></p>
<p rend="bodytext">सतस्स द्विकं द्विसतं, सतस्स तिकं तिसतं, सतस्स चतुक्कं चतुसतं, सतस्स पञ्चकं पञ्चसतं, सतस्स छक्कं छसतं, सतस्स सत्तकं सत्तसतं, सतस्स अट्ठकं अट्ठसतं, सतस्स नवकं नवसतं; सतस्स दसकं दससतं सहस्सं होति।</p>

<p rend="bodytext"></p>
<p rend="bodytext" n="832"><hi rend="paranum">८३२</hi><hi rend="dot">.</hi> <hi rend="bold">दसदसकं सतं दसकानं सतं सहस्सं योम्हि। </hi></p>
<p rend="bodytext">गणने परियापन्नस्स दसदसकस्स सतं होति, दससतकस्स च सहस्सं होति योम्हि – सतं, सहस्सं।</p>

<p rend="bodytext"></p>
<p rend="bodytext" n="833"><hi rend="paranum">८३३</hi><hi rend="dot">.</hi> <hi rend="bold">याव तदुत्तरि दसगुणितं, अब्बुदतो वा वीसतिगुणं। </hi></p>
<p rend="bodytext">याव तासं सङ्ख्यानं दसादीनं असङ्ख्येय्यपरियन्तानं दसगुणितं कातब्बं, अथ वा पन पाळिनयेन अब्बुदपरियोसाने वीसतिगुणं कत्वा निरब्बुदादिका सङ्ख्या याव असङ्ख्येय्या वेदितब्बा, कथं – दसस्स गणनस्स दसगुणितं कत्वा सतं होति, सतस्स दसगुणितं कत्वा सहस्सं होति, सहस्सस्स दसगुणितं कत्वा दससहस्सं होति, दससहस्सस्स दसगुणितं कत्वा सतसहस्सं होति, तं लक्खन्ति वुच्चति, सतसहस्सस्स दसगुणितं कत्वा दससतसहस्सं होति, दससतसहस्सस्स दसगुणितं कत्वा कोटि होति, सतसहस्सानं सतं कोटि नामाति अत्थो, कोटिसहसहस्सानं सतं पकोटि, पकोटिसतसहस्सानं सतं कोटिपकोटि, कोटिपकोटिसतसहस्सानं सतं नहुतं, नहुतसतसहस्सानं सतं निन्नहुतं, निन्नहुतसतसहस्सानं सतं अक्खोभणी, तथा बिन्दु, अब्बुदं, निरब्बुदं, अहहं, अबबं, अटटं, सोगन्धिकं, उप्पलं, कुमुदं, पदुमं, पुण्डरीकं, कथानं, महाकथानं, असङ्ख्येय्यन्ति। इदन्तु आचरियानं मतं गहेत्वा वुत्तं, सासने पन “चतुनवुताधिकद्वियोजनसतसहस्सबलहा अयं महापथवी”ति वचनतो “दुवे सतसहस्सानि चत्तारि नहुतानि चा”ति वचनतो च दससहस्सं नहुतन्तिपि वुच्चति, तस्मा</p>
<p rend="gatha1">एकं दस सतञ्चेव सहस्सं नहुतम्पि च,</p>
<p rend="gatha1">लक्खं तथा दससतं सहस्सञ्च ततो परं;</p>
<p rend="gatha1">कोटिपकोटि इच्चादि कमतो निद्दिसे विदू,</p>
<p rend="gatha1">नहुतं पञ्चमं एवं होतेकादसमम्पि च।</p>

<p rend="bodytext"></p>
<p rend="bodytext">अपरो नयो – एकं दसं सतं सहस्सं दससहस्सं सतसहस्सं दससतसहस्सं कोटि पकोटि कोटिपकोटि नहुतं निन्नहुतं अक्खोभणीति एवं एकतो पट्ठाय गणीयमाना अक्खोभणी तेरसमं ठानं हुत्वा तिट्ठति।</p>
<p rend="gatha1">नव नागसहस्सानि, नागे नागे सतं रथा,</p>
<p rend="gatha1">रथे रथे सतं अस्सा, अस्से अस्से सतं नरा;</p>
<p rend="gatha1">नरे नरे सतं कञ्ञा, एकेकिस्सं सतित्थियो,</p>
<p rend="gatha1">एसा अक्खोभणी नाम पुब्बाचरियेहि भासिताति।</p>
<p rend="bodytext">इमिना पन वचनेन चुद्दसमं ठानंहुत्वा तिट्ठतीति वेदितब्बो।</p>
<p rend="gatha1">अक्खोभणी च बिन्दु च अब्बुदञ्च निरब्बुदं,</p>
<p rend="gatha1">अहहं अबबञ्चेव अटटञ्च सुगन्धिकं;</p>
<p rend="gatha1">उप्पलं कुमुदञ्चेव, पदुमं पुण्डरिकं तथा,</p>
<p rend="gatha1">कथानं महाकथानं असङ्ख्येय्यन्ति भासितो।</p>
<p rend="gatha1">कमो कच्चायने एसो पाळिया सो विरुज्झति,</p>
<p rend="gatha1">पाळियन्तु कमो एवं वेदितब्बो – निरब्बुदा;</p>
<p rend="gatha1">अबबं अटटं अहहं कुमुदञ्च सुगन्धिकं,</p>
<p rend="gatha1">उप्पलं पुण्डरीकञ्च पदुमन्ति जिनोब्रवि।</p>

<p rend="bodytext"></p>
<p rend="bodytext">तथा हि ब्रह्मसंयुत्ते भगवता “सेय्यथापि भिक्खवे वीसति अब्बुदा निरया एवमेको निरब्बुदो निरयो”ति आदिना वीसति अब्बुदानि एकं निरब्बुदं वुत्तं, तथा वीसति निरब्बुदानि एकं अबबं, वीसति अबबानि एकं अटटं, वीसति अटटानि एकं अहहं, वीसति अहतानि एकं कुमुदं, वीसति कुमुदानि एकं सोगन्धिकं, वीसति सोगन्धिकानि एकं उप्पलं, वीसति उप्पलानि एकं पुण्डरीकं, वीसति पुण्डरीकानि एकं पदुमन्ति, अट्ठकथायम्पि पाळिया अविरोधेन अत्थो गहितो, कथं – वस्सगणनापि पनेत्थ एवं वेदितब्बा, यथेव हि सतं सतसहस्सानि कोटि होति, एवं सतं सतसहस्सकोटियो पकोटि नाम होति, सतं सतसहस्सपकोटियो कोटिपकोटि नाम, सतं सतसहस्सकोटिपकोटियो नहुतं, सतं सतसहस्सनहुतानि निन्नहुतं, सतं सतसहस्सनिन्नहुतानि एकं अब्बुदं, ततो वीसतिगुणं निरब्बुदं, एस नयो सब्बत्थापि, तेनावोचुम्ह – पाळिनयेन पन अब्बुदपरियोसाने वीसतिगुणं कत्वा निरब्बुदादिका याव असङ्ख्येय्या वेदितब्बाति। एत्थ पाळिनयो येव सारतो पच्चेतब्बो सब्बञ्ञुबुद्धस्स अञ्ञातदुञ्ञातादिभावाभावतो। एत्थ सङ्ख्यागणनानं नानत्तं एवं वेदितब्बं – “मुद्दा गणना सङ्ख्यान”न्ति पाळिप्पदेसेसु हि मुद्दाति अङ्गुलिपब्बेसु सञ्ञं ठपेत्वा कता हत्थमुद्दा मुद्दा नाम गणना, “इमस्मिं सहस्स”न्ति आदिना सञ्ञं कत्वा गणनाति अत्थो; गणनाति अच्छिन्नगणना, ‘एकं द्वे’ति आदिना नवन्तविधिना निरन्तरगणनाति अत्थो; सङ्ख्यानन्ति पिण्डगणना, सङ्कलन-पटुप्पन्नादिना पिण्डेत्वा गणनाति अत्थो, याय हि खेत्तं ओलोकेत्वा ‘इध एत्तका वीही भविस्सन्ति’, रुक्खं ओलोकेत्वा ‘इध एत्तकानि फलानि भविस्सन्ति’, आकासं ओलोकेत्वा ‘इमे आकासे सकुणा एत्तका नाम भविस्सन्ती’ति जानन्तीति।</p>

<p rend="bodytext"></p>
<p rend="bodytext" n="834"><hi rend="paranum">८३४</hi><hi rend="dot">.</hi> <hi rend="bold">णवतं णो लोपं। </hi></p>
<p rend="bodytext">णकारवन्तानं तेसं पच्चयानं णो लोपं आपज्जति – गोतमो, वासेट्ठो, वेनतेय्यो इच्चादि।</p>

<p rend="bodytext"></p>
<p rend="bodytext" n="835"><hi rend="paranum">८३५</hi><hi rend="dot">.</hi> <hi rend="bold">हीळनानुकम्प-खुद्दक-कुच्छित-सकत्थेसु को। </hi></p>
<p rend="bodytext">तत्थ हीळनत्थे – मुण्डको समणको, इत्थिका इच्चादि; अनुकम्पत्थे – पुत्तको, कुमारको इच्चादि; खुद्दकत्थे – गामको, रथको, धनुकं, नङ्गलकं इच्चादि; कुच्छितत्थे – उद्धुमातकं, विनीलकं इच्चादि; सकत्थे – हीनको, पोतको इच्चादि।</p>

<p rend="bodytext"></p>
<p rend="bodytext" n="836"><hi rend="paranum">८३६</hi><hi rend="dot">.</hi> <hi rend="bold">एकादितो विभागे धा। </hi></p>
<p rend="bodytext">एकेन विभागेन एकधा, द्वीहि विभागेहि द्विधा, एवं द्वेधा दुविधा, तीहि विभागेहि तिधा तेधा वा, एवं चतुधा, पञ्चधा इच्चादि च कतिधा, बहुधाति च।</p>

<p rend="bodytext"></p>
<p rend="bodytext" n="837"><hi rend="paranum">८३७</hi><hi rend="dot">.</hi> <hi rend="bold">एक-द्वीहि ज्झो। </hi></p>
<p rend="bodytext">एक-द्वीहि ज्झपच्चयो होति विभागत्थे – एकधा करोति एकज्झं, एकतो करोतीति अत्थो; द्विधा करोति द्विज्झं, न द्विधावचनं एतेसन्ति अद्विज्झवचना बुद्धा।</p>

<p rend="bodytext"></p>
<p rend="bodytext" n="838"><hi rend="paranum">८३८</hi><hi rend="dot">.</hi> <hi rend="bold">आकार-पकार-विभाग-केवलततियत्थेसु सो। </hi></p>
<p rend="bodytext">आकारत्थे पकारत्थे विभागत्थे तेहि आकारादीहि वज्जिते असम्मिस्से ततियत्थे च सो इति पच्चयो होति। तेसु आकारत्थे – सब्बाकारेन सब्बसो इच्चादि, पकारत्थे – बहूहि पकारेहि</p>
<p rend="bodytext">बहुसो इच्चादि, विभागत्थे – सुत्तविभागेन सुत्तसो इच्चादि, केवलततियत्थे – उपायेन उपायसो, हेतुना हेतुसो, तङ्खणेनेव ठानसो, ञायेन योनिसो इच्चादि।</p>

<p rend="bodytext"></p>
<p rend="bodytext" n="839"><hi rend="paranum">८३९</hi><hi rend="dot">.</hi> <hi rend="bold">लहुतो सकत्थे स। </hi></p>
<p rend="bodytext">“यानि तानि वज्जानि अप्पमत्तकानि ओरमत्तकानि लहुसानि लहुसम्मतानि”; एत्थ च लहूनि एव लहुसानि, लहुकानीति अत्थो; “लोमसानि ब्रहानि चा”ति एत्थ पन लोमा सेन्ति उप्पज्जन्ति एत्थाति लोमसानीति अत्थो गहेतब्बो।</p>

<p rend="bodytext"></p>
<p rend="bodytext" n="840"><hi rend="paranum">८४०</hi><hi rend="dot">.</hi> <hi rend="bold">द्वितो ळ्हको भावे। </hi></p>
<p rend="bodytext">भावत्थे द्विसद्दतो ळ्हकपच्चयो होति – द्वेभावो द्वेळ्हकं, द्वेळ्हकजातो।</p>

<p rend="bodytext"></p>
<p rend="bodytext" n="841"><hi rend="paranum">८४१</hi><hi rend="dot">.</hi> <hi rend="bold">पच्चयतोपि पच्चयो। </hi></p>
<p rend="bodytext">पच्चयतोपि पच्चयो होतीति वेदितब्बं।</p>

<p rend="bodytext"></p>
<p rend="bodytext" n="842"><hi rend="paranum">८४२</hi><hi rend="dot">.</hi> <hi rend="bold">नीयातो युस्मा णियो। </hi></p>
<p rend="bodytext">नीपुब्बाय याधातुया यो युपच्चयो पुब्बे परो, ततो णियपच्चयो होति – निय्यातीति नीयानियो, सो एव नीकारगतस्स ईकारस्स रस्सत्तं यकारस्स च द्वित्तं कत्वा दुतियस्स पन यकारस्स ककारं कत्वा “निय्यानिको”ति भवति, तथा हि अभिधम्मटीकायं “निय्यातीति नियानियन्ति वत्तब्बे ईकारस्स रस्सत्तं यकारस्स च ककारं कत्वा निय्यानिकन्ति वुत्त”न्ति वत्वा “निय्याति एतेनाति वा निय्यानं, निय्यानमेव निय्यानिकं वेनयिको विय, एत्थ ‘नेयानिक’न्ति वत्तब्बे इकारस्स एकारत्तं अकत्वा वुत्त”न्ति वुत्तं।</p>

<p rend="bodytext"></p>
<p rend="bodytext" n="843"><hi rend="paranum">८४३</hi><hi rend="dot">.</hi> <hi rend="bold">तवतो तस्सेदं इच्चत्थे इयो, तस्सरो च उ। </hi></p>
<p rend="bodytext">तस्स इदं इच्चेतस्मिं अत्थे तवसद्दतो इयपच्चयो होति, तकारस्स सरो च उकारो होति – तव इदं सन्तकन्ति तुवियं। इमस्स पन अत्थस्स जयदिसजातके “न कम्मुना वा वचसा च तात अपराधितोहं तुवियं सरामी”ति गाथा साधिका; तत्थ अपराधितोति अपराधं इतोति छेदो, तुवियन्ति तव एसोति तुवियो, तं तुवियं. अपराधन्ति इमिना तुल्याधिकरणं, तेनाहु अट्ठकथायं – “तुवियन्ति तव सन्तक”न्ति, तव सन्तकन्ति च इमिना तुवियसद्दस्स तद्धितन्तत्तं विभावेति, “सूकरस्स इदं मंस”न्ति वचनेन सोकरन्ति पदस्स तद्धितन्तत्तं विय; यथा हि “सोकरं मंस”न्ति वुत्ते सूकरमंसन्ति अत्थो भवति, एवमेवं “तुवियो अपराधो”ति वुत्ते तव अपराधोति अत्थो भवति। तत्रायं पिण्डत्थो – “तात अहं इतो पुब्बे तव कम्मतो वा वचितो वा किञ्चि मम अप्पियं अपराधं न सरामी”ति।</p>

<p rend="bodytext"></p>
<p rend="bodytext" n="844"><hi rend="paranum">८४४</hi><hi rend="dot">.</hi> <hi rend="bold">सब्बनामेहि था-तत्था पकारवचने। </hi></p>
<p rend="bodytext">सो पकारो तथा तं पकारं तथा तेन पकारेन तथा, एवं यथा, सब्बथा, अञ्ञथा, इतरथा, उभयथा; तेन पकारेन ततत्था, एवं यतत्था, अञ्ञतत्था। केचि पन गरू “सो विय पकारो ततत्था”तिआदिकं निब्बचनं इच्छन्ति, सब्बं एतं मनसिकातब्बं। तत्थापच्चयो पावचने अप्पसिद्धो, तयुगपच्चयो पसिद्धो, तं यथा – तथाभावो तथत्तं, एवं अञ्ञथत्तं इच्चादि; एत्थ च “ठितस्स अञ्ञथत्तं पञ्ञायति; तथत्ताय पटिपज्जती”ति च आदीनि निदस्सनानि भवन्ति, तत्थ तथत्तायाति तथाभावायाति अत्थो।</p>

<p rend="bodytext"></p>
<p rend="bodytext" n="845"><hi rend="paranum">८४५</hi><hi rend="dot">.</hi> <hi rend="bold">किं-इमेहि थं। </hi></p>
<p rend="bodytext">किं इम इच्चेतेहि थंपच्चयो होति पकारवचनत्थे – को पकारो कथं कं पकारं कथं केन पकारेन कथं, एत्थ च “कथं जानेमु तं मयं”न्ति निदस्सनं; अयं पकारो इत्थं इमं पकारं इत्थं - एत्थ च “इमं पकारं भूतो पत्तो आपन्नोति इत्थम्भूतो”ति निब्बचनं निदस्सनं - इमिना पकारेन इत्थं, एत्थ च “इत्थं सुदं आयस्मा पुळिनथूपियो थेरो इमा गाथायो अभासित्था”ति निदस्सनं। “इत्थन्नामो; इत्थन्नामस्स भिक्खुनो”ति आदीसु पन तिस्सोति वा फुस्सोति वा एवं नामं एतस्साति इत्थन्नामोति एवंसद्दस्स इत्थमादेसो दट्ठब्बो। ननु च भो एवंसद्दो अव्ययपदं, कथं सो इत्थं इति आदेसं अरहतीति। अरहति येव अव्ययभूतानं अधिआदीनं अज्झादेसादिदस्सनतो, तेसञ्च अव्ययभावो लिङ्ग-वचनेहि अञ्ञथत्ताभावो, नादेसवसेन।</p>

<p rend="bodytext"></p>
<p rend="bodytext" n="846"><hi rend="paranum">८४६</hi><hi rend="dot">.</hi> <hi rend="bold">एवस्स इत्थं नामे। </hi></p>
<p rend="bodytext">एवंसद्दस्स इत्थंआदेसो होति नामसद्दे परे – इत्थन्नामो भिक्खु – नामेति किं – एवंगोत्तो।</p>

<p rend="bodytext"></p>
<p rend="bodytext" n="847"><hi rend="paranum">८४७</hi><hi rend="dot">.</hi> <hi rend="bold">असंयोगन्तानं सरानं सणे वुद्धि। </hi></p>
<p rend="bodytext">असंयोगन्तानं सरानं वुद्धि होति सणकारपच्चये परे – अभिधम्मं अधीते आभिधम्मिको, विनताय अपच्चं वेनतेय्यो इच्चादि। असंयोगन्तानन्ति किं – भग्गवो।</p>

<p rend="bodytext"></p>
<p rend="bodytext" n="848"><hi rend="paranum">८४८</hi><hi rend="dot">.</hi> <hi rend="bold">मा विआकरणादीसु य-ऊनं आगमो ठाने। </hi></p>
<p rend="bodytext">विआकरण-(सु)अग्गादिसद्दानं इकार-उकारानं मा वुद्धि होति, तत्रेव वुद्धिआगमो होति च ठाने, एत्थ च एकार-ओकारा वुद्धिआगमो – वेय्याकरणिको, सोवग्गिको इच्चादि।</p>

<p rend="bodytext"></p>
<p rend="bodytext" n="849"><hi rend="paranum">८४९</hi><hi rend="dot">.</hi> <hi rend="bold">निपच्चते। </hi></p>
<p rend="bodytext">निपच्चते इच्चेतं अधिकारत्थं वेदितब्बं।</p>

<p rend="bodytext"></p>
<p rend="bodytext" n="850"><hi rend="paranum">८५०</hi><hi rend="dot">.</hi> <hi rend="bold">व्याकरणस्स सणे वि-आकरणाति। </hi></p>
<p rend="bodytext">सणकारपच्चये परे व्याकरणस्स सद्दस्स वि-आकरण इति व्यासरूपं निपच्चते – व्याकरणं जानातीति वेय्याकरणो, एवं वेय्याकरणिको।</p>

<p rend="bodytext"></p>
<p rend="bodytext" n="851"><hi rend="paranum">८५१</hi><hi rend="dot">.</hi> <hi rend="bold">सग्गस्स सु-अग्गाति। </hi></p>
<p rend="bodytext">सग्गसद्दस्स सणे पच्चये सु-अग्ग इति व्यासरूपं निपच्चते – रूपादीहि पञ्चहि कामगुणेहि सुट्ठु अग्गोति सग्गो, सग्गे विपाकदायकत्ता सग्गस्स हितन्ति सोवग्गिकं दानं।</p>

<p rend="bodytext"></p>
<p rend="bodytext" n="852"><hi rend="paranum">८५२</hi><hi rend="dot">.</hi> <hi rend="bold">न्यायस्स नि-आयाति। </hi></p>
<p rend="bodytext">न्यायसद्दस्स सणेपच्चये परे नि-आय इति व्यासरूपं निपच्चते – न्यायं अधीते नेय्यायिको।</p>

<p rend="bodytext"></p>
<p rend="bodytext" n="853"><hi rend="paranum">८५३</hi><hi rend="dot">.</hi> <hi rend="bold">व्यावच्छस्स वि-आवच्छाति। </hi></p>
<p rend="bodytext">व्यावच्छस्स सद्दस्स सणे पच्चये वि-आवच्छ इति व्यासरूपं निपच्चते – व्यावच्छस्स पुत्तो वेय्यावच्छो।</p>

<p rend="bodytext"></p>
<p rend="bodytext" n="854"><hi rend="paranum">८५४</hi><hi rend="dot">.</hi> <hi rend="bold">द्वारस्स दु-अराति। </hi></p>
<p rend="bodytext">द्वारसद्दस्स सणे पच्चये दु-अर इति व्यासरूपं निपच्चते – द्वे कवाटा अरन्ति गच्छन्ति एत्थाति द्वारं, अथ वा पविसनञ्च निक्खमनञ्चाति द्वे किच्चानि अरन्ति एत्थाति द्वारं, द्वारे नियुत्तो दोवारिको।</p>

<p rend="bodytext"></p>
<p rend="bodytext" n="855"><hi rend="paranum">८५५</hi><hi rend="dot">.</hi> <hi rend="bold">व्यग्घस्स वि-अग्घाति। </hi></p>
<p rend="bodytext">तच्चम्मवाचिनो व्यग्घसद्दस्स सणे पच्चये वि-अग्घ इति व्यासरूपं निपच्चते – व्यग्घस्स इदं चम्मन्ति व्यग्घं, व्यग्घेन परिवारिता रथा वेय्यग्घा, व्यग्घचम्मपरिवारिताति अत्थो, तथा हि पाळि दिस्सति – “कदा सु मं अस्सरथा, सन्नद्धा उस्सितद्धजा दीपा अथोपि वेय्यग्घा, सब्बालङ्कारभूसिता यन्तं मं नानुयिस्सन्ति तं कुदासु भविस्सती”ति।</p>

<p rend="bodytext"></p>
<p rend="bodytext" n="856"><hi rend="paranum">८५६</hi><hi rend="dot">.</hi> <hi rend="bold">अञ्ञेसं अञ्ञानिपि। </hi></p>
<p rend="bodytext">इतो अञ्ञेसं सद्दानं अञ्ञानिपि व्यासरूपानि निपच्चन्ते।</p>

<p rend="bodytext"></p>
<p rend="bodytext" n="857"><hi rend="paranum">८५७</hi><hi rend="dot">.</hi> <hi rend="bold">इस-उसभादीसु य-ऊनं आत्तं, रि ठाने।</hi></p>
<p rend="bodytext">इसि उसभ इच्चादि सद्दानं इ उ इच्चेतेसं आत्तं होति, रिकारागमो च ठाने होति सणे पच्चये – इसिनो भावो आरिस्यं, इणस्स भावो आण्यं, उसभस्स इदं ठानन्ति आसभं - उजुनो भावो आज्जवन्ति च, इदं अक्खरचिन्तकानं रुचिवसेन वुत्तं, सोगतमतवसेन पन ‘उजुनो भावो अज्जवो’ति आकारो रस्सत्तं आपज्जति, सो च सद्दपुल्लिङ्गत्तं येभुय्येन, “गारवो च निवातो चा”ति एत्थ गारवसद्दो विय, तथा हि “अज्जवो च मद्दवो चा”ति पाळि दिस्सति, अप्पकवसेन पन अज्जवं गारवं मद्दवन्ति यत्थ कत्थचि दिस्सति।</p>

<p rend="bodytext"></p>
<p rend="bodytext" n="858"><hi rend="paranum">८५८</hi><hi rend="dot">.</hi> <hi rend="bold">आदि-मज्झ-उत्तरसरानं क्वचि दीघ-रस्सत्तं। </hi></p>
<p rend="bodytext">तत्थ आदिदीघो ताव – पाकारो, नीवारो, पासादो इच्चादि, मज्झेदीघो – महाकरुणाय नियुत्तो आकरो वा महाकारुणिको, अङ्गमागधिको इच्चादि; उत्तरदीघो – अञ्जनागिरि, कोटरावनं, तालावत्थुकता इच्चादि, अयं सभावदीघता नाम; “गन्धब्बानं अधिपति; दरितो पब्बतातो वा; पळिना जम्बुदीपातो, हंसराजा व अम्बरे” अयं छन्ददीघता नाम। ननु च भो “पब्बतातो वा”ति अवत्वा ‘पब्बतम्हा’ति वत्तुं वट्टति, “जम्बुदीपातो”ति अवत्वा ‘जम्बुदीपम्हा’ति च वत्तुं वट्टति, कस्मा पन सब्बञ्ञुना भगवता च तंसावकेहि च एवं न वुत्तन्ति? न चोदेतब्बं एतं पञ्ञाचक्खुना गाथाविसये पचुरजनेन एदिसं वोहारभेदं वत्तुं असक्कुणेय्यत्ता, लोकवोहारेसु हि अतिविय कुसलो सत्था तदनुगा च सावका; तस्मा यं तेहि वुत्तं, तं तथेव सल्लक्खेतब्बं होतीति। ननु च भो “दरितो पब्बतातो वा”ति इदं बोधिसत्तेन वुत्तं, न भगवताति। तन्न, अत्थो हि बोधिसत्तेन वुत्तो, तं पन गहेत्वा बुद्धभूतेन भगवता अत्थो च पाळि च वुत्ता, तथा हि भगवता जातकेसु सुनख-सिङ्गालादीहि वुत्तं वचनत्थं गहेत्वा गाथं बन्धित्वा “सुनखो गाथमाहा”ति आदिना देसना कता, न हि सुनखसिङ्गालादीनं गाथाबन्धने समत्थता अत्थि; तस्मा बोधिसत्तेन वुत्तवचनम्पि भगवता वुत्तवचनमेव – बुद्धस्स भगवतो भासिते अपनेतब्बं नाम नत्थि, न हि तथागता एकव्यञ्जनम्पि निरत्थकं वदन्ति, सावकानं पन देवतादीनञ्च भासिते अपनेतब्बं होति, तं धम्मसङ्गाहकत्थेरा अपनयिंसु, पक्खिपितब्बं पन सब्बत्थापि अत्थि, तस्मा यं पक्खिपितुं युत्तं, तं पक्खिपिंसु येव, किं पन तन्ति – “तेन समयेना”ति वा, “तेन खो पन समयेना”ति वा, “अथ खो”ति वा, “एवं वुत्ते”ति वा, “एतदवोचा”ति वा एवमादिकं सम्बन्धवचनमत्तं।</p>

<p rend="bodytext"></p>
<p rend="bodytext">तत्थ आदिरस्सो – पगेव इच्चादि, मज्झेरस्सो – सुमेधसो इच्चादि, उत्तररस्सो – गोत्रभु, सुखकारि दानं इच्चादि, अयं सभावरस्सता नाम; “सुञ्ञागारे व भिक्खवो; यं किञ्चि यिट्ठं व हुतं व लोके”ति अयं वुत्तिरस्सता नाम।</p>

<p rend="bodytext"></p>
<p rend="bodytext" n="859"><hi rend="paranum">८५९</hi><hi rend="dot">.</hi> <hi rend="bold">तेसु वुद्धि-लोपागम-विकार-विपरीतादेसा च। </hi></p>
<p rend="bodytext">तेसु आदि-मज्झ-उत्तरेसु जिनवचनानुपरोधेन क्वचि वुद्धि होति, क्वचि लोपो होति, क्वचि आगमो होति, क्वचि विकारो होति, क्वचि विपरीतो होति, क्वचि आदेसो होति। तत्थ आदिवुद्धि ताव – आभिधम्मिको इच्चादि, मज्झेवुद्धि – सुखसेय्यं इच्चादि, उत्तरवुद्धि – कालिङ्गो इच्चादि, आदिलोपो – तालीसं इच्चादि, मज्झेलोपो – कत्तुकामो इच्चादि, उत्तरलोपो – भिक्खु इच्चादि, आदिआगमो – दुभतो वनविकासे इच्चादि, मज्झेआगमो – समणमचलो, एतदत्था कथा इच्चादि, एत्थ च समणमचलोति समणो च सो अचलो चा ति समणमचलो, समणाचलोति अत्थो। ननु च भो मचलसद्दस्स चोरे वत्तनतो समणमचलोति इदं असोभनत्थं विय दिस्सतीति। तन्न, एत्थ मकारस्स निरत्थकत्ता अचलसद्दसमीपे ठितमत्तत्ता च अचलसमणस्मिं येव समणमचलसद्दस्स निरूळ्हत्ता च, तथा हि “सङ्केतवचनं सच्चं लोकसम्मुतिकारण”न्ति वुत्तं, इदञ्च लोकवोहारकुसलेन भगवता कतं सङ्केतवचनं समणमचलोति भगवता वुत्तमत्ते येव देवमनुस्सेहि सुविदितसोभनत्थं, यथा पन “अस्सद्धो अकतञ्ञू चा”ति गाथायं अस्सद्ध-अकतञ्ञु-सन्धिच्छेद-हतावकास-वन्तासपदानि सोभनत्थानि भवन्ति, तथा समणमचलोति इदम्पि सोभनत्थमेव होति, न असोभनत्थं, “यं सुवण्णो सुवण्णेन देवो देवेन मन्तये किं तत्थ चतुमट्टस्स बिलं पविस जम्बुका”ति इमस्मिं पन जातके चतुमट्टस्साति व्यञ्जनं सोभनं अक्खरत्थो असोभनो निन्दावचनत्ता, उपसालकजातके च “नत्थि लोके अनामत”न्ति एत्थ न अमतं अनामतन्ति अमतसद्देन मतट्ठानभूतस्स सुसानस्स वचनत्ता अमतमहानिब्बाने दिब्बाहारे च पवत्तनवसेन अमतन्ति सोभनव्यञ्जनं असोभनत्थं जातं, लोकस्मिं हि लोकिया अवमङ्गलभूतम्पि अत्थं वा वचनं वा मङ्गलवचनपटिसंयुत्तं कत्वा वोहरन्ति सुसाने “अमत”न्ति अयं पञ्ञत्ति विय, अङ्गारवारे “मङ्गलवारो”ति सम्मुति विय चाति दट्ठब्बं - तत्थ उत्तरआगमो – वेदल्लं इच्चादि; आदिविकारो – आरिस्यं आसभं इच्चादि, मज्झेविकारो – वरारिस्यं इच्चादि; उत्तरविकारो – यानि तानि इच्चादि; आदिविपरितो – उञ्ञातं, दहरोति न उञ्ञातब्बो; ऊहतो रजो इच्चादि, एत्थ च उञ्ञातन्ति पठमं अवसद्दस्स ओकारादेसो पच्छा ओकारस्स उकारादेसो दट्ठब्बो, तथा ऊहतोति एत्थ ओकारस्स ऊकारादेसो, मज्झेविपरितो – समूहतो इच्चादि, उत्तरविपरितो – दिगु इच्चादि; आदिआदेसो – यूनं इच्चादि, मज्झेआदेसो – न्यायोगो इच्चादि, उत्तरआदेसो – सब्बसेय्यो, सब्बसेट्ठो, चित्तं इच्चादि। एत्थ गरू – “आदेसो पठमानिद्दिट्ठो”ति वदन्ति, “विकारो दुतियानिद्दिट्ठो”ति, “विपरितो नाम ओकारस्स पोराणिका सञ्ञा”ति वदन्ति, अपरे पन</p>
<p rend="gatha1">“अञ्ञस्स अञ्ञथाभावो संयोगस्स च एकता,</p>
<p rend="gatha1">संयोगभावो चेकस्स विकारोति पवुच्चती”ति</p>
<p rend="bodytext">वदन्ति, अपरे पन</p>
<p rend="gatha1">“रस्सभावो च दीघस्स अथो रस्सस्स दीघता,</p>
<p rend="gatha1">संयोगभावो चेकस्स संयोगस्स च एकता;</p>
<p rend="gatha1">व्यञ्जनानं सरत्तञ्च अञ्ञव्यञ्जनतापि च,</p>
<p rend="gatha1">सरस्स च अञ्ञस्सरता वुच्चते विपरीतता”ति</p>

<p rend="bodytext"></p>
<p rend="bodytext">वदन्ति। एतेसं तिण्णं आचरियानं तयो वादा अञ्ञमञ्ञविरोधं आपज्जन्ति, तस्मा विसुं विसुं सल्लक्खणीयं इदं ठानं।</p>

<p rend="bodytext"></p>
<p rend="bodytext" n="860"><hi rend="paranum">८६०</hi><hi rend="dot">.</hi> <hi rend="bold">अ-य-उवण्णानं आ-य-ओ वुद्धी अवुद्धी च। </hi></p>
<p rend="bodytext">अकार-इवण्ण-उवण्णानं आ-ए-ओ वुद्धियो होन्ति, अवुद्धियो च – आभिधम्मिको, वेनतेय्यो, ओळुम्पिको, अभिधम्मिको, विनतेय्यो, उळुम्पिको इच्चादि।</p>

<p rend="bodytext"></p>
<p rend="bodytext" n="861"><hi rend="paranum">८६१</hi><hi rend="dot">.</hi> <hi rend="bold">वसिट्ठादीसु सणे निच्चा वुद्धि। </hi></p>
<p rend="bodytext">वासेट्ठो, बालदेवो इच्चादि।</p>

<p rend="bodytext"></p>
<p rend="bodytext" n="862"><hi rend="paranum">८६२</hi><hi rend="dot">.</hi> <hi rend="bold">विनतादीसु अनिच्चा। </hi></p>
<p rend="bodytext">विनतादीसु सणकारपच्चयेपि परे वुद्धि अनिच्चा – वेनतेय्यो, विनतेय्यो, कारुञ्ञको इच्चादि।</p>

<p rend="bodytext"></p>
<p rend="bodytext" n="863"><hi rend="paranum">८६३</hi><hi rend="dot">.</hi> <hi rend="bold">न वुद्धि नीलादीसु। </hi></p>
<p rend="bodytext">नीलादीसु सणकारपच्चयेपि परे वुद्धि न होति – नीलवत्थं अस्स भण्डं नीलवत्थिको, एवं पीतवत्थिको। नीलादीसूति किं – पेटकोपदेसो।</p>

<p rend="bodytext"></p>
<p rend="bodytext" n="864"><hi rend="paranum">८६४</hi><hi rend="dot">.</hi> <hi rend="bold">विचित्रा तद्धितवुत्ति। </hi></p>
<p rend="bodytext">नानापच्चयेसु एकस्मिम्पि समाने पच्चये नानाअत्थेसु वत्तनतो तद्धितानं वुत्ति नाम विचित्राति वेदितब्बा –</p>
<p rend="gatha1">मादिसानं अविसयो गम्भीरो तद्धितो नयो,</p>
<p rend="gatha1">तस्मा सब्बप्पकारेन न तं सक्कोमि भासितुं –</p>
<p rend="gatha1">पटिसम्भिदपत्तानं अरहन्तानं एव सो,</p>
<p rend="gatha1">विसयो होति तं तस्मा सक्कच्चं सम्पटिच्छथ।</p>
<p rend="gatha1">विविधनयविचित्रं तद्धितं नाम कप्पं,</p>
<p rend="gatha1">सुविपुलसुखुमत्थं संसयच्छेदकारिं;</p>
<p rend="gatha1">नरवरवचनत्थे पाटवं पत्थयानो,</p>
<p rend="gatha1">अविकलसतिपञ्ञो को नु पोसो न सिक्खे।</p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे तद्धितकप्पो नाम चतुवीसतिमो परिच्छेदो।</p>


<p rend="chapter">२५. आख्यातकप्प</p>
<p rend="gatha1">इतो परं पवक्खामि सद्धम्मे बुद्धभासिते;</p>
<p rend="gatha1">कोसल्लत्थाय सोतूनं कप्पमाख्यातसव्हयं।</p>
<p rend="bodytext">तत्थ किरियं अक्खायतीति आख्यातं, किरियापदं।</p>

<p rend="bodytext"></p>
<p rend="bodytext" n="865"><hi rend="paranum">८६५</hi><hi rend="dot">.</hi> <hi rend="bold">पुब्बानि विभत्तीनं छ परस्सपदानि। </hi></p>
<p rend="bodytext">वत्तमानादीनं विभत्तीनं यानि यानि पुब्बकानि छ पदानि, तानि तानि परस्सपदानि नाम – ति अन्ति, सि थ, मि म।</p>

<p rend="bodytext"></p>
<p rend="bodytext" n="866"><hi rend="paranum">८६६</hi><hi rend="dot">.</hi> <hi rend="bold">परानि अत्तनोपदानि। </hi></p>
<p rend="bodytext">ते अन्ते, से व्हे, ए म्हे।</p>

<p rend="bodytext"></p>
<p rend="bodytext" n="867"><hi rend="paranum">८६७</hi><hi rend="dot">.</hi> <hi rend="bold">द्वे द्वे पठम-मज्झिम-उत्तमपुरिसा। </hi></p>
<p rend="bodytext">ति अन्ति इति पठमपुरिसा, सि थ इति मज्झिमपुरिसा, मि म इति उत्तमपुरिसा; तथा ते अन्ते इति पठमपुरिसा, से व्हे इति मज्झिमपुरिसा, ए म्हे इति उत्तमपुरिसा। वत्तमानवसेन एतं वुत्तं, सेसासुपि अयं नयो नेतब्बो।</p>

<p rend="bodytext"></p>
<p rend="bodytext" n="868"><hi rend="paranum">८६८</hi><hi rend="dot">.</hi> <hi rend="bold">एकाभिधाने परो पुरिसो। </hi></p>
<p rend="bodytext">सो च पचति त्वञ्च पचसि तुम्हे पचथ अथ वा – त्वञ्च पचसि सो च पचति तुम्हे पचथ, सो च पचति त्वञ्च पचसि अहञ्च पचामि मयं पचाम अथ वा – अहञ्च पचामि त्वञ्च पचसि सो च पचति मयं पचाम; एवं सेसासु विभत्तीसु परो पुरिसो योजेतब्बो। एकाभिधानेति किमत्थं – “सो पचति त्वं पचिस्ससि अहं पचि”न्ति एत्थ भिन्नकालत्ता ‘मयं पचिम्हा’ति न भवतीति दस्सनत्थं।</p>

<p rend="bodytext"></p>
<p rend="bodytext" n="869"><hi rend="paranum">८६९</hi><hi rend="dot">.</hi> <hi rend="bold">नामे पयुज्जमानेपि तुल्याधिकरणे पठमो। </hi></p>
<p rend="bodytext">सो गच्छति। पिसद्देन अप्पयुज्जमानेपि – “भासति वा करोति वा”। तुल्याधिकरणेति किं – तेन हञ्ञसे त्वं देवदत्तेन।</p>

<p rend="bodytext"></p>
<p rend="bodytext" n="870"><hi rend="paranum">८७०</hi><hi rend="dot">.</hi> <hi rend="bold">तुम्हे मज्झिमो। </hi></p>
<p rend="bodytext">तुम्हे पयुज्जमानेपि अपयुज्जमानेपि तुल्याधिकरणे मज्झिमपुरिसो होति – त्वं यासि तुम्हे याथ, यासि याथ। तुल्याधिकरणेति किं – तया पचीयते भत्तं।</p>

<p rend="bodytext"></p>
<p rend="bodytext" n="871"><hi rend="paranum">८७१</hi><hi rend="dot">.</hi> <hi rend="bold">अम्हे उत्तमो। </hi></p>
<p rend="bodytext">अम्हे पयुज्जमानेपि अपयुज्जमानेपि तुल्याधिकरणे उत्तमपुरिसो होति – अहं यजामि मयं यजाम, यजामि यजाम। तुल्याधिकरणेति किं – मया इज्जते बुद्धो।</p>

<p rend="bodytext"></p>
<p rend="bodytext" n="872"><hi rend="paranum">८७२</hi><hi rend="dot">.</hi> <hi rend="bold">पच्चुप्पन्ने काले वत्तमाना। </hi></p>
<p rend="bodytext">कालेति चेत्थ किरिया अधिप्पेता। भगवा सावत्थियं विहरति जेतवने।</p>

<p rend="bodytext"></p>
<p rend="bodytext" n="873"><hi rend="paranum">८७३</hi><hi rend="dot">.</hi> <hi rend="bold">तंसमीपे'तीते। </hi></p>
<p rend="bodytext">तस्स पच्चुप्पन्नस्स कालस्स समीपे तब्बोहारूपचारतो अतीते काले वत्तमाना विभत्ति होति – “कुतो नु त्वं भिक्खु आगच्छसि”, एत्थ च आगन्त्वा निसिन्नो सो भिक्खूति दट्ठब्बं।</p>

<p rend="bodytext"></p>
<p rend="bodytext" n="874"><hi rend="paranum">८७४</hi><hi rend="dot">.</hi> <hi rend="bold">याव-पुरे-पुरायोगे'नागते। </hi></p>
<p rend="bodytext">याव पुरे पुरा इच्चेतेसं निपातानं योगे अनागते काले वत्तमाना विभत्ति होति – “यावदेव अनत्थाय ञत्तं बालस्स जायति; पुरे अधम्मो दिप्पति; दन्ते इमे छिन्द पुरा मरामि”, पुरा वस्सति देवो।</p>

<p rend="bodytext"></p>
<p rend="bodytext" n="875"><hi rend="paranum">८७५</hi><hi rend="dot">.</hi> <hi rend="bold">एकंसावस्सम्भावियानियमत्थेसु। </hi></p>
<p rend="bodytext">एकंसत्थे अवस्सम्भावियत्थे अनियमत्थे च इच्चेतेसु अत्थेसु अनागते काले वत्तमाना विभत्ति होति। एकंसत्थे ताव – “निरयं नून गच्छामि, नत्थि मे एत्थ संसयो”, अवस्सम्भावियत्थे – “धुवं बुद्धो भवामहं”; अनियमत्थे – “मनसा चे पदुट्ठेन भासति वा करोति वा”, एत्थ हि कालनियमो न कतो कालसामञ्ञे वत्तब्बे वत्तमानवचनस्स इच्छितब्बत्ता, तेन अभासि वा अकासि वा भासिस्सति वा करिस्सति वाति अत्थोपि वुत्तो होति।</p>

<p rend="bodytext"></p>
<p rend="bodytext" n="876"><hi rend="paranum">८७६</hi><hi rend="dot">.</hi> <hi rend="bold">मतन्तरे कदा-करहीनं योगे वा। </hi></p>
<p rend="bodytext">गरूनं मतन्तरे कदा करहि इच्चेतेसं योगे अनागते काले वत्तमाना विभत्ति होति वा – कदा गच्छति, करहि गच्छति। वाति किं – कदा भन्ते गमिस्सति, करहि गमिस्सति।</p>

<p rend="bodytext"></p>
<p rend="bodytext" n="877"><hi rend="paranum">८७७</hi><hi rend="dot">.</hi> <hi rend="bold">ननुम्हि पुट्ठपटिवचने’तीते च। </hi></p>
<p rend="bodytext">गरूनं मतन्तरे ननुसद्दूपपदे पञ्हपुब्बके पुट्ठपटिवचने अतीते च वत्तमाना विभत्ति होति – अकासि कटं देवदत्त, ननु करोमि भो। पुट्ठपटिवचनेति किं – अकासि कटं देवदत्तो।</p>

<p rend="bodytext"></p>
<p rend="bodytext" n="878"><hi rend="paranum">८७८</hi><hi rend="dot">.</hi> <hi rend="bold">न-नुसु च वा। </hi></p>
<p rend="bodytext">गरूनं मतन्तरे नसद्दे नुसद्दे चोपपदे पुट्ठपटिवचने अतीते वत्तमाना विभत्ति होति वा – अकासि कटं देवदत्त, न करोमि भो, नाकासिं वा, अहं नु करोमि, अहं न्वकासिं।</p>

<p rend="bodytext"></p>
<p rend="bodytext" n="879"><hi rend="paranum">८७९</hi><hi rend="dot">.</hi> <hi rend="bold">अत्थप्पकासनसमत्थे च। </hi></p>
<p rend="bodytext">अत्थप्पकासनसमत्थे अतीते काले च वत्तमाना विभत्ति होति – “भयं तदा न भवति”, भयं तदा नाहोसीति अत्थो। सद्दसत्थविदू पन पञ्चमीविसये आसिंसायं ‘जयन्तु सन्तो’ति वत्तब्बट्ठाने जयन्ति सन्तोति वत्तमानावचनमिच्छन्ति, तं न गहेतब्बं सासनस्स अननुरूपत्ता, न हि सासने ‘जयतू’ति वत्तब्बट्ठाने जयतीति पदं दिस्सति, “जयतु भवं वेस्सन्तरमहाराजा”ति पन दिस्सति; यथा च मायोगे मज्झिमपुरिसट्ठाने पठमपुरिसो होति – “मा त्वं भायि महाराजा”ति, न तथा आसिंसायं पञ्चमीविसये वत्तमानावचनं दिस्सति, तस्मा तं वचनं न गहेतब्बं।</p>

<p rend="bodytext"></p>
<p rend="bodytext" n="880"><hi rend="paranum">८८०</hi><hi rend="dot">.</hi> <hi rend="bold">आणत्य-आसिट्ठ-अक्कोस-सपथ-याचन-विधि-निमन्तनामन्तनाज्झिट्ठ-सम्पुच्छन-पत्थनासु पञ्चमी। </hi></p>
<p rend="bodytext">आणत्तियं आसिट्ठे अक्कोसे सपथे याचने विधिम्हि निमन्तने आमन्तने अज्झिट्ठे सम्पुच्छने पत्थनायं इच्चेतेस्वत्थेसु अनुत्तकाले पञ्चमी विभत्ति होति। तत्र आणत्तीति आणापनं आणत्ति, सा एव सद्दसत्थे “नियोगो”ति नाम वुत्तं, नियोगो च नाम अनादरपुब्बको सद्दसत्थे अधिप्पेतो, इध पन अनादरपुब्बको वा होतु आदरपुब्बको वा, उभयथापि आणत्तिलक्खणो नियोगो अधिप्पेतो, तिस्सं आणत्तियं – गामं गच्छतु, पब्बाजेन्तु हनन्तु वा; वङ्के वसतु पब्बते; धम्मं वो भिक्खवे देसेस्सामि ... तं सुणाथ” इच्चादि। आसिंसनं आसिट्ठं इच्छितब्बस्स अत्थजातस्स पत्थना, तस्मिं आसिट्ठे – सुखं ते होतु, “अरोगा सुखिता होथ; दीघायुको होतु अयं कुमारो” इच्चादि। अक्कोसनं अक्कोसो, तस्मिं अक्कोसे – “चण्डा महिसी तं अनुबन्धतु; चोरा तं खण्डाखण्डिकं छिन्दन्तु” इच्चादि। सपथे – “एकिका सयने सेतु या ते अम्बे अवाहरि; अक्खयं होतु ते भयं” इच्चादि। याचने – “ददाहि पवरं नागं” इच्चादि। विधीति कातब्बोपदेसो, तस्मिं विधिम्हि – पुञ्ञं करोतु, खेत्तं कसतु, भत्तं पचतु इच्चादि। निमन्तनं आदरपुब्बको नियोगो, तस्मिं निमन्तने – “अधिवासेतु मे भन्ते भगवा भत्तं; इध निसीदतु भवं” इच्चादि। आमन्तनं कामचारकरणं, तस्मिं आमन्तने – “आगच्छतु भवं, सिविरट्ठे पसासतु” इच्चादि। अज्झेसनं अज्झिट्ठं, नमक्कारपुब्बको नियोगो, तस्मिं अज्झिट्ठे – “देसेतु भगवा धम्मं; रज्जं कारेथ नो उभो” इच्चादि। सम्पुच्छनं सम्पधारणं, तस्मिं सम्पुच्छने – किं नु खलु भो अभिधम्मं सुणोमि उदाहु विनयन्ति इच्चादि। पत्थना नाम सुन्दरस्स वा असुन्दरस्स वा आयतिं उपलभितब्बस्स अत्थस्स पिहना, तिस्सं पत्थनायं – “भवाभवाभिनिब्बत्तियं मे सति परितस्सनजीवितं नाम मा होतु अयं सुमनमाला विय निब्बत्तट्ठाने पियाव होमी”ति वा “इमं जीविता वोरोपेतुं समत्थो होमी”ति वा इच्चादि।</p>

<p rend="bodytext"></p>
<p rend="bodytext" n="881"><hi rend="paranum">८८१</hi><hi rend="dot">.</hi> <hi rend="bold">अनुमति-परिकप्प-विधि-निमन्तनादीसु सत्तमी। </hi></p>
<p rend="bodytext">अनुमतियं परिकप्पे विधिम्हि निमन्तने आमन्तने अज्झिट्ठे सम्पुच्छने पत्थनायं इच्चेतेस्वत्थेसु सत्तमी विभत्ति होति। तत्थानुमतियं ताव – “तदा एय्यासि खत्तिय; त्वं गच्छेय्यासि” इच्चादि। परिकप्पत्थे – “किमहं करेय्यामि, सचे पि वातो गिरिमावहेय्य” इच्चादि। विधिम्हि – गामं गच्छेय्य, भत्तं पचेय्य इच्चादि। निमन्तने – इध भवं भुञ्जेय्य इच्चादि। आमन्तने – इध भवं निसीदेय्य इच्चादि। अज्झिट्ठे – अज्झापेय्य माणवकं इच्चादि। सम्पुच्छने – किं नु खलु भो धम्ममज्झेय्यं उदाहु विनयन्ति इच्चादि। पत्थनायं – “ददेय्यं न विकम्पेय्यं; परदारं न गच्छेय्यं, सदारपसुतो सियं थीनं वसं न गच्छेय्यं ... अनिवत्ति ततो अस्सं” इच्चादि।</p>

<p rend="bodytext"></p>
<p rend="bodytext" n="882"><hi rend="paranum">८८२</hi><hi rend="dot">.</hi> <hi rend="bold">पेसातिसग्ग-पत्तकालेसु द्वे। </hi></p>
<p rend="bodytext">पेसातिसग्ग-पत्तकालेसु पञ्चमी सत्तमी इच्चेता द्वे विभत्तियो होन्ति। पेसनं पेसो, तस्मिं पेसे – भवं खलु कटं करोतु, भवं खलु कटं करेय्य। कामचारं अब्भनुजाननं अतिसग्गो, तस्मिं अतिसग्गे – भवं खलु पुञ्ञं करोतु, “पुञ्ञानि कयिराथ सुखावहानि” इच्चादि। पत्तकाले – अयं ते सच्चकालो सच्चं वदेय्यासि।</p>

<p rend="bodytext"></p>
<p rend="bodytext" n="883"><hi rend="paranum">८८३</hi><hi rend="dot">.</hi> <hi rend="bold">काल-समय-वेलासु यम्हि सत्तमी। </hi></p>
<p rend="bodytext">यंसद्दूपपदविसये काल-समय-वेलासु सत्तमी विभत्ति होति – कालो यं भुञ्जेय्य भवं, समयोयं भुञ्जेय्य भवं, वेला यं भुञ्जेय्य भवं। एत्थ यंसद्दो निपातो।</p>

<p rend="bodytext"></p>
<p rend="bodytext" n="884"><hi rend="paranum">८८४</hi><hi rend="dot">.</hi> <hi rend="bold">अरह-सत्तीसु च। </hi></p>
<p rend="bodytext">अरहे सत्तियञ्च सत्तमी विभत्ति होति। तेस्वरहे – भवं खलु कञ्ञं गहेय्य, भवं एतमरहति; सत्तियं – भवं खलु भारं वहेय्य, इह भवं वत्तुं सक्कुणेय्य; को इमं विजटये जटं”, एत्थ च को विजटयेति को विजटेतुं समत्थोति अत्थो। अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="885"><hi rend="paranum">८८५</hi><hi rend="dot">.</hi> <hi rend="bold">अप्पच्चक्खे’तीते परोक्खा। </hi></p>
<p rend="bodytext">सुपिने किलमाह, एवं किर पोराणा आहु।</p>

<p rend="bodytext"></p>
<p rend="bodytext" n="886"><hi rend="paranum">८८६</hi><hi rend="dot">.</hi> <hi rend="bold">पच्चक्खे वा हिय्यो पभुति हिय्यत्तनी।</hi></p>
<p rend="bodytext">हिय्यो पभुति अतीते काले पच्चक्खे अप्पच्चक्खे वा हिय्यत्तनी विभत्ति होति – सो अगमा मग्गं, ते अगमू मग्गं।</p>

<p rend="bodytext"></p>
<p rend="bodytext" n="887"><hi rend="paranum">८८७</hi><hi rend="dot">.</hi> <hi rend="bold">अज्जतनी समीपम्हि। </hi></p>
<p rend="bodytext">अज्जप्पभुति अतीते काले पच्चक्खे अप्पच्चक्खे वा समीपे अज्जतनी विभत्ति होति – सो मग्गं अगमी, ते मग्गं अगमुं।</p>

<p rend="bodytext"></p>
<p rend="bodytext" n="888"><hi rend="paranum">८८८</hi><hi rend="dot">.</hi> <hi rend="bold">मायोगट्ठाने ता पायेन। </hi></p>
<p rend="bodytext">ता हिय्यत्तन-अज्जतनीविभत्तियो येभुय्येन मासद्दयोगट्ठाने होन्ति। तत्थ हिय्यत्तनी ताव – “मा नं कलले अक्कमित्थ”, भगवाति सम्बन्धितब्बं; “खणो वे मा उपच्चगा; अत्थो ते मा उपच्चगा” - बहुवचनिच्छायं अत्था मा उपच्चगूति वत्तब्बं “सब्बदुक्खं उपच्चगू”ति एत्थ विय। इमानि हिय्यत्तन-अज्जतनियो – “मा धम्मं राज पामदो, त्वन्ति सम्बन्धितब्बं; मा कत्थ पापकं कम्मं”, तुम्हेति सम्बन्धितब्बं, “माहं काकोव दुम्मेधो कामानं वसं अन्वगं”, इध हिय्यत्तनिया परस्सपदुत्तमपुरिसेकवचनन्तं वा अज्जतनिया अत्तनोपदुत्तमपुरिसेकवचनन्तं वा भवति। अयं पनज्जतनी – मा वो रुच्चित्थ गमनं; जरा धम्मं मा जीरीति अलब्भनीयं ठानं ... मा व्याधयि ... मा मीयि ... मा खीयि, ... मा नस्सि” मा जीरिंसु मा नस्सिंसु, अहं अगमिं मयं अगमिम्ह; कामं जनपदो मासि” अञ्ञानिपि उपपरिक्खितब्बानि, पाळियञ्हि एता हिय्यत्तन-अज्जतनियो अनेकसहस्सधा मायोगट्ठाने सञ्चरन्ति।</p>

<p rend="bodytext"></p>
<p rend="bodytext" n="889"><hi rend="paranum">८८९</hi><hi rend="dot">.</hi> <hi rend="bold">अप्पिका पाळियं पञ्चमी। </hi></p>
<p rend="bodytext">पञ्चमी विभत्ति पाळियं मायोगट्ठाने अप्पिका न बहुतरा, अट्ठकथादीसु पन बहुतरा। कस्मा सा पाळियं अप्पिकाति चे – कत्थचि पदेसे पञ्चमिया वत्तब्बट्ठाने “मा मज्झे भङ्गो अहोसी”ति हिय्यत्तन-अज्जतनीनं वुत्तत्ता; कस्मा पन सा अट्ठकथादीसु बहुतराति चे – “मा वद, मा गच्छ, मा वदाहि, मा गच्छाहि, मा भुञ्जस्सु, मा होतू”ति आदिना आगतत्ता चेव “मा जीरी”ति आदीनं “मा जीरतू”ति आदिना अत्थसंवण्णनावसेन आगतत्ता च। तत्रिमे पाळितो पञ्चमीपयोगा – “मा ते भवन्त’अन्तराया; दाठिनी मातिमञ्ञव्हो” इच्चादयो अप्पकतरा।</p>

<p rend="bodytext"></p>
<p rend="bodytext" n="890"><hi rend="paranum">८९०</hi><hi rend="dot">.</hi> <hi rend="bold">परोक्खा-वत्तमाना अप्पकतरा। </hi></p>
<p rend="bodytext">परोक्खा-वत्तमाना विभत्तियो मायोगट्ठाने अप्पकतरा होन्ति – “मा किसित्थो मया विना”, ‘त्व’न्ति सम्बन्धितब्बं, अयं परोक्खापयोगो; “मा देव परिदेवेसि”, त्वन्ति सम्बन्धितब्बं, अयं वत्तमानापयोगो। अञ्ञानिपि पदानि योजेतब्बानि।</p>

<p rend="bodytext"></p>
<p rend="bodytext" n="891"><hi rend="paranum">८९१</hi><hi rend="dot">.</hi> <hi rend="bold">मतन्तरे मायोगे हिय्यत्तन-अज्जतनी-पञ्चमियो सब्बकाले। </hi></p>
<p rend="bodytext">गरूनं मतन्तरे यदा मायोगो तदा हिय्यत्तन-अज्जतनी-पञ्चमीविभत्तियो सब्बकाले होन्तीति आगता। तेसं उदाहरणानि – मागमा, मावचा, मागमि, मावचि,मा गच्छाहि, सो माभवा, माभवि, “मा ते भवन्तु अन्तराया”ति। तेसं मते “मागमा”ति पदस्स “मा गच्छती”तिपि वत्तमानत्थो होति, ‘मा गच्छी’तिपि अतीतत्थो होति, ‘मा गच्छिस्सती’तिपि अनागतत्थो होति, ‘मा गच्छिस्सा’तिपि कालातिपत्तिअत्थो होति; मा गच्छाहीति पदस्स ‘मा गच्छति, मा गच्छि, मा गच्छिस्सति, मा गच्छिस्सा’ति वत्तमानातीतानागत-कालातिपत्तिअत्थो होति, तथा मा भवतूति पदस्स ‘मा भवति, माभवा, मा भविस्सति, माभविस्सा’ति वत्तमानातीतानागत-कालातिपत्तिअत्थो होति। सब्बमेतं अत्थकथनं अट्ठकथादीसु न दिस्सति, तथापि सुट्ठु उपपरिक्खित्वा, युत्तञ्चे, गहेतब्बं। केचि पन सद्दसत्थविदू “पञ्चमीविभत्ति आणत्ती”ति वदन्ति, “सत्तमीविभत्ति पन परिकप्पनाविभत्ती”ति वदन्ति, एवं वत्वा “अनिद्दिट्ठकालिका पच्चया तीसुपि कालेसु भवन्तीति आणत्ति-परिकप्पना कालत्तये भवन्ती”ति वदन्ति। तं न गहेतब्बं करोतूति आणत्तिविभत्तियन्तस्स पदस्स ‘करोती’ति वा ‘अकासी’ति वा ‘करिस्सती’ति वा अत्थस्स अजोतकत्ता, करेय्याति परिकप्पना-विभत्तियन्तस्स पदस्सपि ‘करोती’ति वा ‘अकासी’ति वा ‘करिस्सती’ति वा अत्थस्स अजोतकत्ता; तस्मा तं न गहेतब्बं – “अनिद्दिट्ठकालिका पच्चया तीसुपि कालेसु भवन्ती”ति वचनं पन कितन्तपदेसु युज्जति न ईदिसे ठानेति निट्ठमेव’ एत्थावगन्तब्बं।</p>

<p rend="bodytext"></p>
<p rend="bodytext" n="892"><hi rend="paranum">८९२</hi><hi rend="dot">.</hi> <hi rend="bold">अनागते भविस्सन्ति। </hi></p>
<p rend="bodytext">सो गच्छिस्सति।</p>

<p rend="bodytext"></p>
<p rend="bodytext" n="893"><hi rend="paranum">८९३</hi><hi rend="dot">.</hi> <hi rend="bold">कथञ्हिनामयोगेनातीते 'नागतस्सेव पयोगो। </hi></p>
<p rend="bodytext">कथञ्हिनामसद्दस्स योगेन अतीते अनागतस्स इव पयोगो होति, एत्थ च कथञ्हिनामाति निन्दावचने अपदिस्सनत्थे निपातसमुदायो – कथञ्हिनाम त्वं मोघपुरिस एवं स्वाक्खाते धम्मविनये उदरस्स कारणा पब्बजिस्ससि”, विनये महावग्गे पाळि एसा। कथञ्हिनामयोगेनाति किमत्थं – “कथं नु त्वं मारिस ओघमतरी”ति आदीसु कथञ्हिनामस्स अभावतो अतीते अनागतस्स विय पयोगो न होतीति दस्सनत्थं। तस्स पन पाळिया अट्ठकथायं कथञ्हिसद्दं अगहेत्वा नामसद्दमेव गहेत्वा “नामयोगेन अतीते’नागतस्स विय पयोगो”ति वुत्तं। अम्हेहि पन दळ्हीकरणत्थं “कथञ्हिनामयोगेना”ति वुत्तं; तथा हि नामसद्दयोगे नियमो नत्थि। कथं नियमो नत्थीति चे – “त्वम्पि नाम मं एवं वत्तब्बं मञ्ञसी”ति एत्थानागतस्स विय पयोगो न होति, “छब्बस्सानि नाम मुग्गयूस-कुलत्थयूस-कालयूस-हरेणुयूसादीनं पसटपसटमत्तेन यापेस्सती”ति इमिस्सं पन चूळसीहनादसुत्तट्ठकथायं अनागतस्स विय पयोगो होति, तेनाह तट्टीकायं – “यापेस्सति नामाति नामसद्दं आनेत्वा सम्बन्धितब्बो, नामसद्दयोगेन हि अनागतस्स विय पयोगो, यापेसि इच्चेवत्थो”ति। एत्थ च यदि अतीतत्थे अनागतवचनं सिया, “अनागतस्स विय पयोगो”ति टीकाकारो न वदेय्य, न हि अस्सो “अस्सो विया”ति वत्तब्बो, अस्ससदिसं येव पन अनस्सं “अस्सो विया”ति वत्तुं वट्टति।</p>

<p rend="bodytext"></p>
<p rend="bodytext" n="894"><hi rend="paranum">८९४</hi><hi rend="dot">.</hi> <hi rend="bold">मतन्तरे तंकालवचनिच्छायं अतीतेपि भविस्सन्ती।</hi></p>
<p rend="bodytext">गरूनं मतन्तरे भविस्सन्तीकालवचनिच्छायं सति अतीतेपि भविस्सन्तीविभत्ति होति – “अनेकजातिसंसारं सन्धाविस्सं अनिब्बिसं”। एत्थ पन, यदि भविस्सन्तीकालवचनिच्छायं सति अतीतत्थे भविस्सन्ती होति, अनागतत्थे येव ताय भवितब्बन्ति अनुपपन्नं इदं वचनं होति। केचि पनेत्थ एवं परिहरेय्युं – न अनुपपन्नं, उपपन्नं एवेदं; ननु विमानवत्थुअट्ठकथायं आचरियेहि “चातुद्दसिं पञ्चदसिं, या च पक्खस्स अट्ठमी पाटिहारिकपक्खञ्च अट्ठङ्गसुसमाहितं उपोसथं उपवसिस्सं सदा सीलेसु संवुता”ति इमिस्सा उत्तराविमानवत्थुपाळिया अत्थं संवण्णन्तेहि “उपवसिस्सन्ति उपवसिं, अतीतत्थे हि इदं अनागतवचन”न्ति वुत्तन्ति। सच्चं वुत्तं; तथापि ‘अतीतत्थे अनागतवचनं विया’ति अत्थो गहेतब्बो, अनागतवचनसदिसत्ता हि अनागतवचनन्ति वत्तुं वट्टति, यथा “समिद्धं देवनगर”न्ति, अयं पनेत्थ अत्थो – इदं अमरवतीनगरं वत्थालङ्कारादीहि समिद्धं देवनगरसदिसत्ता देवनगरन्ति; अथ वा अनागतवचनन्ति अनागतवचनं वियाति वियसद्दलोपो दट्ठब्बो “समिद्धं देवनगर”न्ति एत्थ विय, एत्थ हि ‘देवनगरं विय समिद्ध’न्ति वियसद्दलोपवसेनापि अत्थो सम्भवति - तस्मा “सन्धाविस्सं, उपवसिस्स”न्ति आदीसु सन्देहं अकत्वा अतीतत्थे येव इदं अतीतवचनं न अतीतत्थे अनागतवचनन्ति गहेतब्बं, न हि लोकवोहारेसु सातिसयं कुसलो सब्बञ्ञू सब्बदस्सी भगवा अतीतत्थे वत्तब्बे तद्दीपकं अनागतवचनं वदेय्य, अयम्पि पनेत्थ नीति साधुकं मनसिकातब्बा, कथं – आचरिया हि “अतीतत्थे अनागतवचन”न्ति वदमाना सन्धाविस्सं, उपवसिस्सन्ति ईदिसेसु स्संसद्दविसयेसु येव वदन्ति, सन्धाविस्सति सन्धाविस्सन्ति, उपवसिस्सति उपवसिस्सन्ति, सन्धाविस्सं, सन्धाविस्संसूति आदीसु पन न वदन्ति। ननु ईदिसेसुपि ठानेसु वत्तब्बं, यस्मा ईदिसेसु स्संसद्दवज्जितेसु पाळिप्पदेसेसु अतीतत्थे अनागतवचनन्ति न वुत्तं, तेन ञायति “अनेकजातिसंसारं, सन्धाविस्सं अनिब्बिस”न्ति आदीसु सन्धाविस्सं इच्चादीनि अतीतत्थे अतीतवचनानि न अतीतत्थे अनागतवचनानीति, अयम्पि पनेत्थ नीति साधुकं मनसिकातब्बा, कथं – सन्धाविस्सं उपवसिस्सं अपच्चिसन्ति एवंसुतिवन्तानि पदानि पयोगानुरूपेन अतीतत्थे अतीतवचनानि भवन्ति कत्थचि अनागतत्थे अनागतवचनानि भवन्ति, न पन अतीतत्थे अनागतवचनानि भवन्ति। अयञ्चत्थो सुतिसामञ्ञवसेन वेदितब्बो, कथं – “गच्छं”इति हि सद्दो कत्थचि कितन्तो होति कत्थचि आख्यातं, अभिसद्दो कत्थचि उपसग्गो होति कत्थचि आख्यातं, पतिसद्दो कत्थचि उपसग्गो होति कत्थचि नामिकं कत्थचि आख्यातं, तेसं पयोगा हेट्ठा पकासिता, एवमेव सन्धाविस्सं, उपवसिस्सं, अपच्चिसं इच्चादीनि कत्थचि पयोगानुरूपेन अतीतत्थे अनागतवचनानि भवन्ति, कत्थचि अनागतत्थे अनागतवचनानि भवन्ति, एवंविभागवन्तेसु समानसुतिकसद्देसु “अनेकजातिसंसारं सन्धाविस्सं अनिब्बिस”न्ति एत्थ सन्धाविस्सन्ति पदं अतीतत्थे येव अतीतवचनं न अतीतत्थे अनागतवचनं, एस नयो अञ्ञत्रापि ईदिसेसु ठानेसु। अपि च, यदि सन्धाविस्सं, उपवसिस्सं इच्चादीनि अतीतत्थे येव अनागतवचनानि सियुं, “अहं पुरे सञ्ञमिस्स”न्ति एत्थ पुब्बकालवाचकस्स पुरेसद्दस्स अत्थेन सद्धिं सञ्ञमिस्सन्ति अनागतत्थवाचकस्स पदस्स अत्थो असम्बन्धनीयो भवेय्य, तथा हि ‘अहं पुब्बकाले दानतो सञ्ञमिस्सामि सङ्कोचं आपज्जिस्सामि दानं न दस्सामी’ति अत्थो अयुत्तो होति; तस्मा एवमत्थं अगहेत्वा ‘अहं पुब्बकाले दानतो सञ्ञमिं, सङ्कोचं आपज्जिं दानं नादासि’न्ति अतीतत्थे अतीतवचनं गहेतब्बं, यथा च “अहं पुरे सञ्ञमिस्स”न्ति अतीतत्थे अतीतवचनं भवति, एवमेव “अनेकजातिसंसारं सन्धाविस्सं अनिब्बिस”न्ति आदीसुपि सन्धाविस्सं इच्चादि अतीतत्थे येव अतीतवचनं भवति न अतीतत्थे अनागतवचनन्ति निट्ठमेत्थावगन्तब्बं, इमस्मिं पनत्थे इंवचनस्स इस्संआदेसो दट्ठब्बो –</p>
<p rend="gatha1">अतीते अतीतवचनं कतकिच्चस्स जन्तुनो;</p>
<p rend="gatha1">“अनेकजातिसंसारं सन्धाविस्स”न्ति आदिसु।</p>

<p rend="bodytext"></p>
<p rend="bodytext">आचरिया पन सासने रूपनिप्फादनलक्खणानं नत्थिताय “उपोसथं उपवसिस्स”न्ति आदीसु उपवसिस्सन्ति आदीनि अनागतवचनसदिसत्ता अतीतत्थे अनागतवचनानीति वदिंसु। मयन्तु सासनानुरूपेन इंवचनस्स इस्समादेसविधायकं लक्खणं वदाम।</p>

<p rend="bodytext"></p>
<p rend="bodytext" n="895"><hi rend="paranum">८९५</hi><hi rend="dot">.</hi> <hi rend="bold">किरियातिपन्ने’तीते’नागते च कालातिपत्ति। </hi></p>
<p rend="bodytext">एत्थ च किरियाअतिपतनं किरियातिपन्नं, तं पन साधकसत्तिविरहेन किरियाय अच्चन्तानुप्पत्तीति। किञ्चापेत्थ किरिया अतीतसद्देन च अनागतसद्देन च न वोहरितब्बा, तथापि तक्रियुप्पत्तिपटिबद्धकत्तुकिरियाय कालभेदेन अतीतवोहारो अनागतवोहारो च लब्भतेवाति दट्ठब्बं – सो चे यानं अलभिस्सा अगच्छिस्सा एवं अतीते; “चिरम्पि भक्खो अभविस्सा  सचे न विवदेमसे; सचाहं न गमिस्सं महाजानिको अभविस्सं” एवं अनागते कालातिपत्ति भवति।</p>

<p rend="bodytext"></p>
<p rend="bodytext" n="896"><hi rend="paranum">८९६</hi><hi rend="dot">.</hi> <hi rend="bold">वत्तमाना ति अन्ति, सि थ, मि म; ते अन्ते, से व्हे, ए म्हे। </hi></p>
<p rend="bodytext">वत्तमाना इच्चेसा सञ्ञा होति ति-अन्त्यादीनं द्वादसन्नं पदानं।</p>

<p rend="bodytext"></p>
<p rend="bodytext" n="897"><hi rend="paranum">८९७</hi><hi rend="dot">.</hi> <hi rend="bold">पञ्चमी तु अन्तु, हि थ, मि म; तं अन्तं, स्सु व्हो, ए आमसे</hi></p>

<p rend="bodytext"></p>
<p rend="bodytext" n="898"><hi rend="paranum">८९८</hi><hi rend="dot">.</hi> <hi rend="bold">सत्तमी एय्य एय्युं, एय्यासि एय्याथ, एय्यामि एय्याम; एथ एरं, एथो एय्याव्हो, एय्यं एय्याम्हे</hi></p>

<p rend="bodytext"></p>
<p rend="bodytext" n="899"><hi rend="paranum">८९९</hi><hi rend="dot">.</hi> <hi rend="bold">परोक्खा अ उ, ए त्थ, अं म्ह; त्थ रे, त्थो व्हो, इं म्हे</hi></p>

<p rend="bodytext"></p>
<p rend="bodytext" n="900"><hi rend="paranum">९००</hi><hi rend="dot">.</hi> <hi rend="bold">हिय्यत्तनी आ ऊ, ओ त्थ, अं म्हा; त्थ त्थुं, से व्हं, इं म्हसे</hi></p>

<p rend="bodytext"></p>
<p rend="bodytext" n="901"><hi rend="paranum">९०१</hi><hi rend="dot">.</hi> <hi rend="bold">अज्जतनी ई उं, ओ त्थ, इं म्ह; आ ऊ, से व्हं, अ म्हे</hi></p>

<p rend="bodytext"></p>
<p rend="bodytext" n="902"><hi rend="paranum">९०२</hi><hi rend="dot">.</hi> <hi rend="bold">भविस्सन्ती स्सति स्सन्ति, स्ससि स्सथ, स्सामि स्साम; स्सते स्सन्ते, स्ससे स्सव्हे, स्सं स्साम्हे</hi></p>

<p rend="bodytext"></p>
<p rend="bodytext" n="903"><hi rend="paranum">९०३</hi><hi rend="dot">.</hi> <hi rend="bold">कालातिपत्ति स्सा स्संसु, स्से स्सथ, स्सं स्साम्हे; स्सथ स्सिंसु, स्ससे स्सव्हे, स्सं स्साम्हसे</hi></p>

<p rend="bodytext"></p>
<p rend="bodytext" n="904"><hi rend="paranum">९०४</hi><hi rend="dot">.</hi> <hi rend="bold">हिय्यत्तनी-सत्तमी-पञ्चमी-वत्तमाना सब्बधातुका। </hi></p>
<p rend="bodytext">ता हिय्यत्तनीआदिका चतस्सो विभत्तियो सब्बधातुकसञ्ञा होन्ति; येभुय्येन सब्बासु धातूसु वत्ततीति सब्बधातुकं, किं तं – चतूहि नामेहि सङ्गहितं आ ऊ इच्चादिकं अट्ठचत्तालीसविधं पदं, तञ्च खो अत्थतो चतस्सो विभत्तियो येवाति “हिय्यत्तनीआदिका चतस्सो विभत्तियो सब्बधातुकसञ्ञा होन्ती”ति वुत्तन्ति दट्ठब्बं।</p>

<p rend="bodytext"></p>
<p rend="bodytext" n="905"><hi rend="paranum">९०५</hi><hi rend="dot">.</hi> <hi rend="bold">धातु-लिङ्गानुकरणेहि पच्चया। </hi></p>
<p rend="bodytext">करोति गच्छति कारेति; पब्बतायति, वासेट्ठो; दद्दुभायति, चिच्चिटायति, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="906"><hi rend="paranum">९०६</hi><hi rend="dot">.</hi> <hi rend="bold">तिजा खन्तियं खो। </hi></p>
<p rend="bodytext">तितिक्खति। खन्तियन्ति किं – तेजति।</p>

<p rend="bodytext"></p>
<p rend="bodytext" n="907"><hi rend="paranum">९०७</hi><hi rend="dot">.</hi> <hi rend="bold">गुपा छो निन्दायं। </hi></p>
<p rend="bodytext">जिगुच्छति। निन्दायन्ति किं – गोपति।</p>

<p rend="bodytext"></p>
<p rend="bodytext" n="908"><hi rend="paranum">९०८</hi><hi rend="dot">.</hi> <hi rend="bold">किता छ रोगापनयने। </hi></p>
<p rend="bodytext">रोगापनयनत्थे कितधातुतो च छपच्चयो होति – तिकिच्छति। रोगापनयनेति किं – केतति।</p>

<p rend="bodytext"></p>
<p rend="bodytext" n="909"><hi rend="paranum">९०९</hi><hi rend="dot">.</hi> <hi rend="bold">मानतो सो वीमंसायं। </hi></p>
<p rend="bodytext">वीमंसति। वीमंसायन्ति किं – मानेति।</p>

<p rend="bodytext"></p>
<p rend="bodytext" n="910"><hi rend="paranum">९१०</hi><hi rend="dot">.</hi> <hi rend="bold">तुमिच्छत्थेसु भुज-घस-हर-सु-पादितो वा। </hi></p>
<p rend="bodytext">भुज घस हर सु पा इच्चेवमादितो धातुतो तुमिच्छत्थेसु ख छ स इच्चेते पच्चया होन्ति वा – भोत्तुमिच्छति बुभुक्खति, घसितुमिच्छति जिघच्छति, हरितुमिच्छति जिगिंसति, सोतुमिच्छति सुस्सूसति, पातुमिच्छति पिपासति, विजेतुमिच्छति विजिगीसति। वाति किं – भोत्तुमिच्छति। तुमिच्छत्थेसूति किं – भुञ्जति।</p>

<p rend="bodytext"></p>
<p rend="bodytext" n="911"><hi rend="paranum">९११</hi><hi rend="dot">.</hi> <hi rend="bold">नामतो कत्तूपमाना आयाचारत्थे। </hi></p>
<p rend="bodytext">कत्तुनो उपमानभूतम्हा नामतो आयपच्चयो होति आचारत्थे – सङ्घो पब्बतो इव अत्तानं आचरति पब्बतायति, एवं समुद्दायति, सद्दो चिच्चिटं इव अत्तानं आचरति चिच्चिटायति, तण्हायति, वत्थं धूमो विय अत्तानं आचरति धूमायति।</p>

<p rend="bodytext"></p>
<p rend="bodytext" n="912"><hi rend="paranum">९१२</hi><hi rend="dot">.</hi> <hi rend="bold">ईयो च’उपमाना। </hi></p>
<p rend="bodytext">नामतो उपमाना आचारत्थे (च) ईयपच्चयो होति – अछत्तं छत्तं इव आचरति छत्तीयति, अपुत्तं पुत्तमिव आचरति पुत्तीयति, सिस्सं आचरियो। उपमानाति किं – धम्मं  आचरति। आचारत्थेति किं – अछत्तं छत्तमिव रक्खति।</p>

<p rend="bodytext"></p>
<p rend="bodytext" n="913"><hi rend="paranum">९१३</hi><hi rend="dot">.</hi> <hi rend="bold">अत्तिच्छत्थे नामतो। </hi></p>
<p rend="bodytext">नामतो अत्तनो इच्छत्थे ईयपच्चयो होति – अत्तनो पत्तं इच्छति पत्तीयति, एवं वत्थीयति, परिक्खारीयति, चीवरीयति, पटीयति। अत्तिच्छत्थेति किं – अञ्ञस्स पत्तं इच्छति।</p>

<p rend="bodytext"></p>
<p rend="bodytext" n="914"><hi rend="paranum">९१४</hi><hi rend="dot">.</hi> <hi rend="bold">णे-णय-णापे-णापया हेत्वत्थे धातुतो, कारिता च ते। </hi></p>
<p rend="bodytext">सुद्धकत्तुनो पयोजके हेतुसङ्खाते अत्थे अभिधातब्बे णे णय णापे णापय इच्चेते पच्चया धातुतो परा होन्ति, ते कारितसञ्ञा च। एत्थ कारिताति कारेतीति कारेता, को सो – हेतुभूतो कत्ता, कारेता एव कारिता, तद्दीपकत्ता णादयो पच्चया कारिता, यथा – खुद्दसिक्खापकरणं, यथा च विसुद्धिमग्गो अट्ठकथा।</p>

<p rend="bodytext"></p>
<p rend="bodytext" n="915"><hi rend="paranum">९१५</hi><hi rend="dot">.</hi> <hi rend="bold">णे-णया उवण्णन्तेहि। </hi></p>
<p rend="bodytext">उवण्णन्तेहि धातूहि णे-णयपच्चया होन्ति – यो कोचि सुणाति, तं अञ्ञो “सुणाहि सुणाहि” इच्चेवं ब्रवीति अथ वा सुणन्तं पयोजयति, सावेति सावयति; यो कोचि भवति, तं अञ्ञो “भवाहि भवाहि” इच्चेवं ब्रवीति भवन्तं वा पयोजयति, भावेति भावयति।</p>

<p rend="bodytext"></p>
<p rend="bodytext" n="916"><hi rend="paranum">९१६</hi><hi rend="dot">.</hi> <hi rend="bold">णापे-णापया द-अदन्तेहि। </hi></p>
<p rend="bodytext">दापेति, दापयति।</p>

<p rend="bodytext"></p>
<p rend="bodytext" n="917"><hi rend="paranum">९१७</hi><hi rend="dot">.</hi> <hi rend="bold">अनेकस्सरतो चतुरो, द्वे वा। </hi></p>
<p rend="bodytext">कारेति कारयति कारापेति कारापयति, ओभासेति ओभासयति।</p>

<p rend="bodytext"></p>
<p rend="bodytext" n="918"><hi rend="paranum">९१८</hi><hi rend="dot">.</hi> <hi rend="bold">चुरादीहि णापे-णापया। </hi></p>
<p rend="bodytext">चुरादीहि धातूहि हेत्वत्थे णापे णापय इच्चेते पच्चया होन्ति, ते कारितसञ्ञा च – चोरापेति चोरापयति, चिन्तापेति चिन्तापयति। हेत्वत्थेति किं – चोरेति चोरयति, चिन्तेति चिन्तयति।</p>

<p rend="bodytext"></p>
<p rend="bodytext" n="919"><hi rend="paranum">९१९</hi><hi rend="dot">.</hi> <hi rend="bold">धातुरूपे नामतो णयो च। </hi></p>
<p rend="bodytext">धातुया रूपे निप्फादेतब्बे ‘करोति अतिक्कमति’ इच्चादिके पयुञ्जितब्बे वा सति नामतो णयपच्चयो होति कारितसञ्ञो च – हत्थिना अतिक्कमति अतिहत्थयति, वीणाय उपगायति उपवीणयति, दळ्हं करोति वीरियं दळ्हयति, एवं समानयति, अमिस्सयति, विसुद्धा होति रत्ति विसुद्धयति, कुसलं पुच्छति कुसलयति।</p>

<p rend="bodytext"></p>
<p rend="bodytext" n="920"><hi rend="paranum">९२०</hi><hi rend="dot">.</hi> <hi rend="bold">कम्मे यो भावे च। </hi></p>
<p rend="bodytext">करीयते, भूयते।</p>

<p rend="bodytext"></p>
<p rend="bodytext" n="921"><hi rend="paranum">९२१</hi><hi rend="dot">.</hi> <hi rend="bold">यस्स चवग्ग-य-वत्तं सधात्वन्तस्स। </hi></p>
<p rend="bodytext">यपच्चयस्स चवग्ग-यकार-वकारत्तं होति धातूनं अन्तेन सह – वुच्चते, मज्जते, बुज्झते, हञ्ञते; कय्यते; दिब्बते।</p>

<p rend="bodytext"></p>
<p rend="bodytext" n="922"><hi rend="paranum">९२२</hi><hi rend="dot">.</hi> <hi rend="bold">इवण्णागमो तम्हि वा। </hi></p>
<p rend="bodytext">तस्मिं यपच्चये परे सब्बेहि धातूहि इवण्णागमो होति वा – करिय्यते करीयते, गच्छिय्यते गच्छीयते। वाति किं – कय्यते।</p>

<p rend="bodytext"></p>
<p rend="bodytext" n="923"><hi rend="paranum">९२३</hi><hi rend="dot">.</hi> <hi rend="bold">पुब्बरूपं यो। </hi></p>
<p rend="bodytext">सब्बेहि धातूहि यपच्चयो पुब्बरूपमापज्जते वा – वुड्ढते, फल्लते, दम्मते, लब्भते, दिस्सते। वाति किं – दम्यते।</p>

<p rend="bodytext"></p>
<p rend="bodytext" n="924"><hi rend="paranum">९२४</hi><hi rend="dot">.</hi> <hi rend="bold">तथा कत्तरिपि। </hi></p>
<p rend="bodytext">यथा भाव-कम्मेसु यपच्चयादेसो होति, तथा कत्तरिपि यपच्चयस्सादेसो कातब्बो – बुज्झति, विज्झति।</p>

<p rend="bodytext"></p>
<p rend="bodytext" n="925"><hi rend="paranum">९२५</hi><hi rend="dot">.</hi> <hi rend="bold">भूवादितो अ। </hi></p>
<p rend="bodytext">भू इच्चेवमादितो धातुगणतो अपच्चयो होति कत्तरि – भवति, पचति इच्चादि।</p>

<p rend="bodytext"></p>
<p rend="bodytext" n="926"><hi rend="paranum">९२६</hi><hi rend="dot">.</hi> <hi rend="bold">रुधादितो च, मज्झे निग्गहीतं। </hi></p>
<p rend="bodytext">रुधि इच्चेवमादितो च धातुगणतो अपच्चयो होति कत्तरि, धातूनं मज्झे निग्गहीतागमो होति – रुन्धति, छिन्दति, सुम्भति।</p>

<p rend="bodytext"></p>
<p rend="bodytext" n="927"><hi rend="paranum">९२७</hi><hi rend="dot">.</hi> <hi rend="bold">यथारहं इवण्ण-एकार-ओकारा च। </hi></p>
<p rend="bodytext">रुधि इच्चेवमादितो धातुगणतो यथारहं इवण्ण-एकार-ओकार पच्चया होन्ति कत्तरि, धातूनं मज्झे निग्गहीतागमो होति – रुन्धिति, रुन्धीति, रुन्धेति, सुम्भोति इच्चादि।</p>

<p rend="bodytext"></p>
<p rend="bodytext" n="928"><hi rend="paranum">९२८</hi><hi rend="dot">.</hi> <hi rend="bold">दिवादितो यो। </hi></p>
<p rend="bodytext">दिब्बति, सिब्बति, तायति इच्चादि।</p>

<p rend="bodytext"></p>
<p rend="bodytext" n="929"><hi rend="paranum">९२९</hi><hi rend="dot">.</hi> <hi rend="bold">स्वादीहि णु णा उणा। </hi></p>
<p rend="bodytext">सुणोति सुणाति, संवुणोति संवुणाति, आवुणोति आवुणाति, सक्कुणोति सक्कुणाति, पापुणाति, चिनोति चिनाति इच्चादि।</p>

<p rend="bodytext"></p>
<p rend="bodytext" n="930"><hi rend="paranum">९३०</hi><hi rend="dot">.</hi> <hi rend="bold">कीयादितो ना। </hi></p>
<p rend="bodytext">किणाति, जिनाति, मुनाति, लुनाति, पुनाति, विचिनाति इच्चादि।</p>

<p rend="bodytext"></p>
<p rend="bodytext" n="931"><hi rend="paranum">९३१</hi><hi rend="dot">.</hi> <hi rend="bold">गहादितो यथारहं आख्यातत्ते नामत्ते च प्प-ण्हा। </hi></p>
<p rend="bodytext">आख्यातत्ते च नामत्ते च वत्तब्बे गह इच्चेवमादितो धातुगणतो यथारहं प्प ण्हा इच्चेते पच्चया होन्ति कत्तरि – घेप्पति, गण्हाति। योयं सिक्खति, तस्स तं अत्थाय हिताय सुखाय सिनोति गच्छति पवत्ततीति सिप्पं, वासिफलं तापेत्वा उदकं वा खीरं वा उण्हापेति उसति दहतीति उण्हं, तस्सति परितस्सतीति तण्हा, जोसेति लोकस्स पीतिं सोमनस्सञ्च उप्पादेतीति जुण्हो सुक्कपक्खो, जोतति सयं निप्पभापि समाना चन्दतारप्पभावसेन दिप्पति विरोचति सप्पभा होतीति जुण्हा रत्ति, सियति सयं सुखुमभावेन सुखुमम्पि अन्तं करोति निप्फत्तिं पापेतीति सण्हं सुखुमञाणं, अञ्ञानिपि उपपरिक्खितब्बानि।</p>

<p rend="bodytext"></p>
<p rend="bodytext" n="932"><hi rend="paranum">९३२</hi><hi rend="dot">.</hi> <hi rend="bold">तनादितो ओ-यिरा। </hi></p>
<p rend="bodytext">तनोति, करोति, कयिरति, कुब्बति, जागरोति, सक्कोति इच्चेवमादि।</p>

<p rend="bodytext"></p>
<p rend="bodytext" n="933"><hi rend="paranum">९३३</hi><hi rend="dot">.</hi> <hi rend="bold">चुरादितो णे-णया। </hi></p>
<p rend="bodytext">चोरेति चोरयति, चिन्तेति चिन्तयति इच्चादि।</p>

<p rend="bodytext"></p>
<p rend="bodytext" n="934"><hi rend="paranum">९३४</hi><hi rend="dot">.</hi> <hi rend="bold">भाव-कम्मेसु अत्तनोपदं। </hi></p>
<p rend="bodytext">वुच्चते, लब्भते इच्चादि।</p>

<p rend="bodytext"></p>
<p rend="bodytext" n="935"><hi rend="paranum">९३५</hi><hi rend="dot">.</hi> <hi rend="bold">कत्तरि च। </hi></p>
<p rend="bodytext">कत्तरि च अत्तनोपदं होति – मञ्ञते, रोचते इच्चादि।</p>

<p rend="bodytext"></p>
<p rend="bodytext" n="936"><hi rend="paranum">९३६</hi><hi rend="dot">.</hi> <hi rend="bold">धातुपच्चयेहि विभत्तियो। </hi></p>
<p rend="bodytext">धातुनिद्दिट्ठेहि पच्चयेहि खादिकारितन्तेहि विभत्तियो होन्ति – तितिक्खति, जिगुच्छति, वीमंसति; तळाकं समुद्दमिव अत्तानं आचरति समुद्दायति, पत्तीयति; पाचयति इच्चादि।</p>

<p rend="bodytext"></p>
<p rend="bodytext" n="937"><hi rend="paranum">९३७</hi><hi rend="dot">.</hi> <hi rend="bold">कत्तरि परस्सपदं। </hi></p>
<p rend="bodytext">कत्तरि इच्चेतस्मिं अत्थे परस्सपदं होति – पचति, पठति इच्चादि।</p>

<p rend="bodytext"></p>
<p rend="bodytext" n="938"><hi rend="paranum">९३८</hi><hi rend="dot">.</hi> <hi rend="bold">भूवादयो धातवो। </hi></p>
<p rend="bodytext">भू इच्चेवमादयो ये सद्दगणा, ते धातुसञ्ञा होन्ति – भवति भोति, अज्झयति, रुन्धिति, दिब्बति इच्चादि।</p>

<p rend="bodytext"></p>
<p rend="bodytext" n="939"><hi rend="paranum">९३९</hi><hi rend="dot">.</hi> <hi rend="bold">क्वच’ आदिवण्णस्स एकस्सरस्स द्वित्तं। </hi></p>
<p rend="bodytext">आदिभूतस्स वण्णस्स एकसरस्स क्वचि द्वित्तं होति – तितिक्खति, जिगुच्छति, तिकिच्छति, वीमंसति, बुभुक्खति, पिवासति, दद्दल्लति, ददाति, जहाति, चङ्कमति, चञ्चलति। क्वचीति किं – कम्पति, चलति।</p>

<p rend="bodytext"></p>
<p rend="bodytext" n="940"><hi rend="paranum">९४०</hi><hi rend="dot">.</hi> <hi rend="bold">पुब्बो’ब्भासो। </hi></p>
<p rend="bodytext">द्वेभूतस्स धातुस्स यो पुब्बो सो अब्भाससञ्ञो होति – दधाति, ददाति, बभुव।</p>

<p rend="bodytext"></p>
<p rend="bodytext" n="941"><hi rend="paranum">९४१</hi><hi rend="dot">.</hi> <hi rend="bold">रस्सो। </hi></p>
<p rend="bodytext">अब्भासे वत्तमानो सरो रस्सो होति – ददाति, दधाति, जहाति।</p>

<p rend="bodytext"></p>
<p rend="bodytext" n="942"><hi rend="paranum">९४२</hi><hi rend="dot">.</hi> <hi rend="bold">दुतिय-चतुत्थानं पठम-ततिया। </hi></p>
<p rend="bodytext">अब्भासगतानं दुतिय-चतुत्थानं पठम-ततिया होन्ति – चिच्छेद, बुभुक्खति, बभुव, दधाति।</p>

<p rend="bodytext"></p>
<p rend="bodytext" n="943"><hi rend="paranum">९४३</hi><hi rend="dot">.</hi> <hi rend="bold">कवग्गो चवग्गत्तं। </hi></p>
<p rend="bodytext">अब्भासे वत्तमानो कवग्गो चवग्गत्तं आपज्जति – चिकिच्छति, जिगुच्छति, जिघच्छति, चङ्कमति, जङ्गमति, चञ्चलति, जगम किर भुजङ्गो।</p>

<p rend="bodytext"></p>
<p rend="bodytext" n="944"><hi rend="paranum">९४४</hi><hi rend="dot">.</hi> <hi rend="bold">मान-कितानं व-तत्तं वा। </hi></p>
<p rend="bodytext">मान कित इच्चेतेसं धातूनं अब्भासगतानं वकार तकारत्तं होति वा यथाक्कमं – वीमंसति, तिकिच्छति। वाति किं – चिकिच्छति।</p>

<p rend="bodytext"></p>
<p rend="bodytext" n="945"><hi rend="paranum">९४५</hi><hi rend="dot">.</hi> <hi rend="bold">हस्स जो। </hi></p>
<p rend="bodytext">हकारस्स अब्भासे वत्तमानस्स जो होति – जहाति, जुहोति, जहार।</p>

<p rend="bodytext"></p>
<p rend="bodytext" n="946"><hi rend="paranum">९४६</hi><hi rend="dot">.</hi> <hi rend="bold">अन्तस्स’ इवण्ण-अकारो वा। </hi></p>
<p rend="bodytext">अब्भासन्तस्स इवण्णो होति वा अकारो च – जिगुच्छति, पिवासति, वीमंसति, जिघच्छति, बभुव, ददाति। वाति किं – बुभुक्खति।</p>

<p rend="bodytext"></p>
<p rend="bodytext" n="947"><hi rend="paranum">९४७</hi><hi rend="dot">.</hi> <hi rend="bold">निग्गहीतागमो च। </hi></p>
<p rend="bodytext">अब्भासस्स अन्ते निग्गहीतागमो होति वा – चङ्कमति, चञ्चलति, जङ्गमति। वाति किं – पिवासति, दद्दल्लति।</p>

<p rend="bodytext"></p>
<p rend="bodytext" n="948"><hi rend="paranum">९४८</hi><hi rend="dot">.</hi> <hi rend="bold">ततो पा-मानानं वा-मं सेसु। </hi></p>
<p rend="bodytext">ततो अब्भासतो पामानानं धातूनं वा मं इच्चेते आदेसा होन्ति यथाक्कमं से पच्चये – पिवासति, वीमंसति।</p>

<p rend="bodytext"></p>
<p rend="bodytext" n="949"><hi rend="paranum">९४९</hi><hi rend="dot">.</hi> <hi rend="bold">ठा-पानं तिट्ठ-पिवा। </hi></p>
<p rend="bodytext">ठा पा इच्चेतेसं धातूनं तिट्ठ पिव इच्चेते आदेसा होन्ति वा यथाक्कमं – तिट्ठति, पिवति। वाति किं – ठाति, पाति।</p>

<p rend="bodytext"></p>
<p rend="bodytext" n="950"><hi rend="paranum">९५०</hi><hi rend="dot">.</hi> <hi rend="bold">ञास्स जा-जन-ना। </hi></p>
<p rend="bodytext">ञा इच्चेतस्स धातुस्स जा जन ना इच्चेते आदेसा होन्ति वा – जानाति, जानेय्य, जानिया, जञ्ञा, नायति – “अनिमित्ता न नायरे”ति। वाति किं – विञ्ञायति।</p>

<p rend="bodytext"></p>
<p rend="bodytext" n="951"><hi rend="paranum">९५१</hi><hi rend="dot">.</hi> <hi rend="bold">पेक्खने दिसस्स पस्स-दक्खा। </hi></p>
<p rend="bodytext">पेक्खनत्थे दिस इच्चेतस्स धातुस्स पस्स दक्ख इच्चेते आदेसा होन्ति वा – रूपं पस्सति, दक्खति, दक्ख। पेक्खनेति किं – धम्मदेस्सी पराभवो। वाति किं – अद्दस। आचरिया पनेत्थ दिसस्स दिस्सादेसम्पि इच्छन्ति – दिस्सतीति, मयन्तु एतं रूपं दिवादिगणे अवोचुम्ह, तथा हि केचि सकम्मिका धातवो दिवादिगणं पत्वा अकम्मिका होन्ति यथा सुत्तं छिज्जति, तळाकं भिज्जतीति; अयं सकम्मिकापि दिसधातु दिवादिगणं पत्वा अकम्मिका होति यथा – “ते कुमारा न दिस्सरे”ति, एत्थ हि न दिस्सरेति न पञ्ञायन्तीति अत्थो।</p>

<p rend="bodytext"></p>
<p rend="bodytext" n="952"><hi rend="paranum">९५२</hi><hi rend="dot">.</hi> <hi rend="bold">व्यञ्जनन्तस्स चो छे। </hi></p>
<p rend="bodytext">व्यञ्जनन्तस्स धातुस्स चो होति छपच्चये परे – जिगुच्छति, तिकिच्छति,जिघच्छति।</p>

<p rend="bodytext"></p>
<p rend="bodytext" n="953"><hi rend="paranum">९५३</hi><hi rend="dot">.</hi> <hi rend="bold">खे को। </hi></p>
<p rend="bodytext">व्यञ्जनन्तस्स धातुस्स को होति खपच्चये परे – तितिक्खति, बुभुक्खति।</p>

<p rend="bodytext"></p>
<p rend="bodytext" n="954"><hi rend="paranum">९५४</hi><hi rend="dot">.</hi> <hi rend="bold">गी से हरस्स। </hi></p>
<p rend="bodytext">जिगीसति।</p>

<p rend="bodytext"></p>
<p rend="bodytext" n="955"><hi rend="paranum">९५५</hi><hi rend="dot">.</hi> <hi rend="bold">जिस्स च। </hi></p>
<p rend="bodytext">जिधातुस्स जिगीआदेसो होति से पच्चये परे – विजिगीसति।</p>

<p rend="bodytext"></p>
<p rend="bodytext" n="956"><hi rend="paranum">९५६</hi><hi rend="dot">.</hi> <hi rend="bold">ब्रू-भूनं परोक्खायं आह-भुवा। </hi></p>
<p rend="bodytext">आह आहु, बभुव, बभुवु। परोक्खायं इति किं – अब्रवुं।</p>

<p rend="bodytext"></p>
<p rend="bodytext" n="957"><hi rend="paranum">९५७</hi><hi rend="dot">.</hi> <hi rend="bold">गमिस्स’ अन्तो सब्बेसु च्छो वा। </hi></p>
<p rend="bodytext">गमु इच्चेतस्स धातुस्स अन्तो मकारो च्छो होति वा सब्बेसु विभत्तिपच्चयेसु – गच्छति गमेति, गच्छतु गमेतु, गच्छेय्य गमेय्य, अगच्छा अगमा, अगच्छि अगमि, गच्छिस्सति गमिस्सति, अगच्छिस्सा अगमिस्सा; गच्छिस्सति गमिस्सति, गच्छमानो गच्छन्तो। गमिस्साति किं – इच्छति।</p>

<p rend="bodytext"></p>
<p rend="bodytext" n="958"><hi rend="paranum">९५८</hi><hi rend="dot">.</hi> <hi rend="bold">वचस्साकारो अज्जतनियं ओ। </hi></p>
<p rend="bodytext">अवोच अवोचुं। अज्जतनियन्ति किं – अवचा, अवचू।</p>

<p rend="bodytext"></p>
<p rend="bodytext" n="959"><hi rend="paranum">९५९</hi><hi rend="dot">.</hi> <hi rend="bold">दीघं अकारो हि-मि-म-म्हेसु। </hi></p>
<p rend="bodytext">गच्छाहि, गच्छामि, गच्छाम, गच्छाम्हे।</p>

<p rend="bodytext"></p>
<p rend="bodytext" n="960"><hi rend="paranum">९६०</hi><hi rend="dot">.</hi> <hi rend="bold">हि च वा लोपं। </hi></p>
<p rend="bodytext">गच्छ गच्छाहि।</p>

<p rend="bodytext"></p>
<p rend="bodytext" n="961"><hi rend="paranum">९६१</hi><hi rend="dot">.</hi> <hi rend="bold">होतिस्सरो भविस्सन्तियं एह-ओह-ए, स्सस्स च। </hi></p>
<p rend="bodytext">हूधातुस्स सरो एह-ओह-एत्तं आपज्जते भविस्सन्तियं विभत्तियं, स्सस्स च लोपो होति वा – हेहिति हेहिन्ति, होहिति होहिन्ति, हेति हेन्ति; हेहिस्सति हेहिस्सन्ति, होहिस्सति होहिस्सन्ति, हेस्सति हेस्सन्ति। हूति किं – भविस्सति। भविस्सन्तियन्ति किं – होन्ति।</p>

<p rend="bodytext"></p>
<p rend="bodytext" n="962"><hi rend="paranum">९६२</hi><hi rend="dot">.</hi> <hi rend="bold">करस्स काहो। </hi></p>
<p rend="bodytext">करधातुस्स काहादेसो होति वा भविस्सन्ती विभत्तियं, स्सस्स च लोपो होति वा – काहति काहिति, काहसि काहिसि, काहामि काहाम। वाति किं – करिस्सति।</p>

<p rend="bodytext"></p>
<p rend="bodytext" n="963"><hi rend="paranum">९६३</hi><hi rend="dot">.</hi> <hi rend="bold">वच-हनतो स्सामि-स्सामानं खामि-खामा। </hi></p>
<p rend="bodytext">वक्खामि वक्खाम, पटिहङ्खामि पटिहङ्खाम।</p>

<p rend="bodytext"></p>
<p rend="bodytext" n="964"><hi rend="paranum">९६४</hi><hi rend="dot">.</hi> <hi rend="bold">वस-लभेहि छामि-छाम। </hi></p>
<p rend="bodytext">वस लभ इच्चेतेहि धातूहि स्सामि-स्सामानं छामि-छामादेसा होन्ति वा – वच्छामि वच्छाम, लच्छामि लच्छाम। वाति किं? वसिस्सामि, लभिस्सामि।</p>

<p rend="bodytext"></p>
<p rend="bodytext" n="965"><hi rend="paranum">९६५</hi><hi rend="dot">.</hi> <hi rend="bold">वचन्तो को खामि-खामेसु। </hi></p>
<p rend="bodytext">वक्खामि, वक्खाम।</p>

<p rend="bodytext"></p>
<p rend="bodytext" n="966"><hi rend="paranum">९६६</hi><hi rend="dot">.</hi> <hi rend="bold">वस-लभन्तो चो छामि-छामेसु वा। </hi></p>
<p rend="bodytext">वच्छामि लच्छामि, वच्छाम लच्छाम। वाति किं – वसिस्सामि, लभिस्सामि।</p>

<p rend="bodytext"></p>
<p rend="bodytext" n="967"><hi rend="paranum">९६७</hi><hi rend="dot">.</hi> <hi rend="bold">हनन्तो निग्गहीतं खामि-खामेसु। </hi></p>
<p rend="bodytext">पटिहङ्खामि पटिहङ्खाम। वाधिकारत्ता वाति किं – पटिहनिस्सामि।</p>

<p rend="bodytext"></p>
<p rend="bodytext" n="968"><hi rend="paranum">९६८</hi><hi rend="dot">.</hi> <hi rend="bold">वस-लभतो भविस्सन्तीस्सस्स छो, चत्तं अन्तो छे। </hi></p>
<p rend="bodytext">वच्छति वच्छन्ति, वच्छसि वच्छथ, वच्छते; लच्छति लच्छन्ति, लच्छसि लच्छथ, लच्छते। वाधिकारत्ता वाति किं – वसिस्सति, लभिस्सति।</p>

<p rend="bodytext"></p>
<p rend="bodytext" n="969"><hi rend="paranum">९६९</hi><hi rend="dot">.</hi> <hi rend="bold">हनतो खो, नो निग्गहीतं खे। </hi></p>
<p rend="bodytext">हनधातुतो भविस्सन्तीस्सस्स खादेसो होति वा, तस्मिं खे परे नकारो निग्गहीतं होति – हङ्खति हङ्खन्ति, पटिहङ्खति पटिहङ्खन्ति, पटिहङ्खसि पटिहङ्खथ इच्चादि। वाति किं – हनिस्सति, पटिहनिस्सति। एत्थ हि पटिहङ्खामीति पाळिदस्सनेनेव हङ्खति पटिहङ्खतीति आदीनिपि पाळियं अनागतानि गहेतब्बानि, दिट्ठेन नयेन अदिट्ठस्सपि तादिसस्स नयस्स गहेतब्बत्ता, एतानि हि वक्खति वक्खन्तीति आदीहि सदिसानि।</p>

<p rend="bodytext"></p>
<p rend="bodytext" n="970"><hi rend="paranum">९७०</hi><hi rend="dot">.</hi> <hi rend="bold">वचस्मा ख’ अन्तो कत्तं निच्चं। </hi></p>
<p rend="bodytext">वचस्मा धातुतो भविस्सन्तीस्सस्स खादेसो होति निच्चं, तस्मिं खे परे धातुस्स’ अन्तो व्यञ्जनो ककारत्तं आपज्जते – वक्खति वक्खन्ति, वक्खसि..., वक्खते वक्खन्ते।</p>

<p rend="bodytext"></p>
<p rend="bodytext" n="971"><hi rend="paranum">९७१</hi><hi rend="dot">.</hi> <hi rend="bold">अथ वा वचस्स वक्खो वा भविस्सन्तियं विभत्तियं। </hi></p>
<p rend="bodytext">अथ वा पाळिनयेन वचधातुस्स वक्ख इच्चादेसो होति वा भविस्सन्तीविभत्तियं – वक्खिस्सति इच्चादि। अत्रायं आहच्च पाठो “पवक्खिस्सं सुणोहि मे”ति; अयं पन अट्ठकथापाठो – “राजा तुम्हेहि सद्धिं पटिसन्थारं कत्वा ... आसनं ञत्वा निसीदथाति वक्खिस्सती”ति, इमस्मिं ठाने विञ्ञातसुगताधिप्पायेहि अट्ठकथाचरियासभेहि पावचनानुरूपेनेव अट्ठकथासु सद्दरचना अभिसङ्खता, तथा हि अत्थतो च व्यञ्जनतो च अधिप्पायतो च “बुद्धेन धम्मो विनयो च वुत्तो, यो तस्स पुत्तेहि तथेव ञातो; सो येहि तेसं मतिं अच्चजन्ता, यस्मा पुरे अट्ठकथा अकंसु...”</p>

<p rend="bodytext"></p>
<p rend="bodytext" n="972"><hi rend="paranum">९७२</hi><hi rend="dot">.</hi> <hi rend="bold">दा-द-अन्तस्स अं मि-मेसु। </hi></p>
<p rend="bodytext">दम्मि, दम्म।</p>

<p rend="bodytext"></p>
<p rend="bodytext" n="973"><hi rend="paranum">९७३</hi><hi rend="dot">.</hi> <hi rend="bold">धातुस्स असंयोगन्तस्स कारिते वुद्धि। </hi></p>
<p rend="bodytext">कारेति कारयति। असंयोगन्तस्साति किं – चिन्तयति।</p>

<p rend="bodytext"></p>
<p rend="bodytext" n="974"><hi rend="paranum">९७४</hi><hi rend="dot">.</hi> <hi rend="bold">विकप्पेन घटादीनं। </hi></p>
<p rend="bodytext">घटादीनं धातूनं असंयोगन्तानं वुद्धि होति विकप्पेन कारिते – घाटेति घटेति, घाटयति, घटयति, घाटापेति घटापेति, घाटापयति घटापयति; गामेति गमेति, गामयति गमयति। घटादीनं इति किं – कारेति।</p>

<p rend="bodytext"></p>
<p rend="bodytext" n="975"><hi rend="paranum">९७५</hi><hi rend="dot">.</hi> <hi rend="bold">अञ्ञेसुपि। </hi></p>
<p rend="bodytext">कारितपच्चयतो अञ्ञेसुपि पच्चयेसु सब्बेसं धातूनं असंयोगन्तानं वुद्धि होति – जयति होति भवति भोति।</p>

<p rend="bodytext"></p>
<p rend="bodytext" n="976"><hi rend="paranum">९७६</hi><hi rend="dot">.</hi> <hi rend="bold">विकरणस्स च णुनो। </hi></p>
<p rend="bodytext">विकरणभूतस्स च णुनो वुद्धि होति – अभिसुणोति, संवुणोति।</p>

<p rend="bodytext"></p>
<p rend="bodytext" n="977"><hi rend="paranum">९७७</hi><hi rend="dot">.</hi> <hi rend="bold">गुह-दुसस्सरो दीघं। </hi></p>
<p rend="bodytext">गुह दुस इच्चेतेसं धातूनं सरो क्वचि दीघत्तं आपज्जते कारिते – गूहयति, दूसयति।</p>

<p rend="bodytext"></p>
<p rend="bodytext" n="978"><hi rend="paranum">९७८</hi><hi rend="dot">.</hi> <hi rend="bold">वच-वस-वहादिवस्स’ उत्तं ये च। </hi></p>
<p rend="bodytext">वच वस वह इच्चेवमादीनं धातूनं वकारस्स उत्तं होति यपच्चये परे – “मोनं वुच्चति ञाणं; असितो तादि पवुच्चते स ब्रह्मा; पण्डितोति पवुच्चति”, वुस्सति, वुय्हति।</p>

<p rend="bodytext"></p>
<p rend="bodytext" n="979"><hi rend="paranum">९७९</hi><hi rend="dot">.</hi> <hi rend="bold">उम्हि व-रागमो निच्चं पावचने। </hi></p>
<p rend="bodytext">पावचने आदेसभूते उकारे परे निच्चं वकार-रकारागमो होति, न केवलो उकारो तिट्ठति – वुच्चति वुच्चते, निरुत्ति निरुत्तं, “वुत्तं हेतं”। पावचनेति किं – किमत्थं इदं उच्चते; उत्तसे उत्तते।</p>

<p rend="bodytext"></p>
<p rend="bodytext" n="980"><hi rend="paranum">९८०</hi><hi rend="dot">.</hi> <hi rend="bold">हविपरिययो, यस्स लो वा। </hi></p>
<p rend="bodytext">वुळ्हति, वुय्हति।</p>

<p rend="bodytext"></p>
<p rend="bodytext" n="981"><hi rend="paranum">९८१</hi><hi rend="dot">.</hi> <hi rend="bold">गहस्स घे प्पे। </hi></p>
<p rend="bodytext">घेप्पति।</p>

<p rend="bodytext"></p>
<p rend="bodytext" n="982"><hi rend="paranum">९८२</hi><hi rend="dot">.</hi> <hi rend="bold">हलोपो ण्हाम्हि। </hi></p>
<p rend="bodytext">गह इच्चेतस्स धातुस्स हकारलोपो होति ण्हाम्हि पच्चये परे – गण्हाति।</p>

<p rend="bodytext"></p>
<p rend="bodytext" n="983"><hi rend="paranum">९८३</hi><hi rend="dot">.</hi> <hi rend="bold">करस्स कास’ अज्जतनियं। </hi></p>
<p rend="bodytext">कर इच्चेतस्स धातुस्स कासादेसो होति वा अज्जतनियं विभत्तियं – अकासि अकासुं, अकरि अकरुं।</p>

<p rend="bodytext"></p>
<p rend="bodytext" n="984"><hi rend="paranum">९८४</hi><hi rend="dot">.</hi> <hi rend="bold">हू-दा-ब्रूतो सागमो यथारहं। </hi></p>
<p rend="bodytext">हू दा ब्रू इच्चेतेहि धातूहि सकारागमो होति यथारहं अज्जतनियं विभत्तियं – सो भिक्खु अरहा अहोसि, अहं राजा अहोसिं, सो दानं अदासि भिक्खूनं; “पयिरुदाहासि”, अहं पयिरुदाहासिं; “जातो कण्हो पव्याहासि”, अहं पव्याहासिं।</p>

<p rend="bodytext"></p>
<p rend="bodytext" n="985"><hi rend="paranum">९८५</hi><hi rend="dot">.</hi> <hi rend="bold">पवि-परिउदतो ब्रूनो आहा से। </hi></p>
<p rend="bodytext">प-वि इच्चेतेहि परि-उद इच्चेतेहि च उपसग्गनिपातसमुदायेहि परस्स ब्रूधातुस्स आहा इच्चादेसो होति सकारागमे परे यथारहं अज्जतनियं विभत्तियं – पव्याहासि, पयिरुदाहासि।</p>

<p rend="bodytext"></p>
<p rend="bodytext" n="986"><hi rend="paranum">९८६</hi><hi rend="dot">.</hi> <hi rend="bold">उं अंसु। </hi></p>
<p rend="bodytext">आहा इच्चादेसतो पराय उंविभत्तिया अंसु इच्चादेसो होति – ते पव्याहंसु, ते पयिरुदाहंसु।</p>

<p rend="bodytext"></p>
<p rend="bodytext" n="987"><hi rend="paranum">९८७</hi><hi rend="dot">.</hi> <hi rend="bold">असतो मि-मानं म्हि-म्ह’ अन्तलुत्ति च। </hi></p>
<p rend="bodytext">अस इच्चेताय धातुया मि म इच्चेतासं विभत्तीनं म्हि-म्हादेसा होन्ति वा, धातुअन्तस्स लोपो च – अम्हि अम्ह, अस्मि अस्म।</p>

<p rend="bodytext"></p>
<p rend="bodytext" n="988"><hi rend="paranum">९८८</hi><hi rend="dot">.</hi> <hi rend="bold">थस्स त्थत्तं। </hi></p>
<p rend="bodytext">अस इच्चेताय धातुया थस्स विभत्तिस्स त्थत्तं होति धातुअन्तस्स लोपो च – तुम्हे अत्थ।</p>

<p rend="bodytext"></p>
<p rend="bodytext" n="989"><hi rend="paranum">९८९</hi><hi rend="dot">.</hi> <hi rend="bold">तिस्स त्थित्तं। </hi></p>
<p rend="bodytext">अस इच्चेताय धातुया तिस्स विभत्तिस्स त्थित्तं होति धातुअन्तस्स लोपो च – अत्थि। “पुत्ता मत्थि धना मत्थी”ति एत्थ पन अत्थिसद्दो निपातो, तेनेस एकवचनबहुवचनको होति; “अत्थिखीरा ब्राह्मणी”ति एत्थापि निपातो येव, तेनेव हि तेन उत्तरपदस्स समासो होति।</p>

<p rend="bodytext"></p>
<p rend="bodytext" n="990"><hi rend="paranum">९९०</hi><hi rend="dot">.</hi> <hi rend="bold">सञ्ञिच्छायं आख्यातं भवति नामिकं। </hi></p>
<p rend="bodytext">सञ्ञिच्छायं सति आख्यातपदं नामिकपदं भवति; आख्यातन्ति नामं पनस्स अन्तरधायति लद्धूपसम्पदस्स भिक्खुनो सामणेरभावो वियाति नामव्यपदेसो, सेय्यथिदं – “अञ्ञासि वत भो कोण्डञ्ञो, अञ्ञासि वत भो कोण्डञ्ञो”ति सत्थु उदानं पटिच्चुप्पन्नं आयस्मतो कोण्डञ्ञस्स अञ्ञासिकोण्डञ्ञोति नामं, एत्थ हि आख्यातभावो अन्तरधायति – तथा “मा खलि मा खली”ति वचनं पटिच्चुप्पन्नं गोसालस्स तित्थियस्स नामं, एत्थापि आख्यातभावो अन्तरधायति, तेन मक्खलिं गोसालं, मक्खलिना गोसालेनाति आदिना वोहारो पवत्तति; तथा “इति ह आस इति ह आसा”ति एवं पवत्तं वचनं उपादाय पुराणकथा इतिहासन्ति वुच्चति, एत्थापि आख्यातत्तं विगच्छति, तेनेव नामिका विभत्ति लब्भति – “लक्खणे इतिहासे चा”ति आदीसु।</p>

<p rend="bodytext"></p>
<p rend="bodytext" n="991"><hi rend="paranum">९९१</hi><hi rend="dot">.</hi> <hi rend="bold">तुस्स त्थुत्तं। </hi></p>
<p rend="bodytext">अस इच्चेताय धातुया तुस्स विभत्तिस्स त्थुत्तं होति धातुअन्तस्स लोपो च – नमत्थु बुद्धानं।</p>

<p rend="bodytext"></p>
<p rend="bodytext" n="992"><hi rend="paranum">९९२</hi><hi rend="dot">.</hi> <hi rend="bold">सि-हिसु च। </hi></p>
<p rend="bodytext">असस्स’ एव धातुस्स सि-हिविभत्तीसु अन्तलोपो च होति – त्वं असि, त्वं आहि।</p>

<p rend="bodytext"></p>
<p rend="bodytext" n="993"><hi rend="paranum">९९३</hi><hi rend="dot">.</hi> <hi rend="bold">ततो एय्युं-एय्यानं इयुं-इया। </hi></p>
<p rend="bodytext">ततो असधातुतो एय्युं एय्य इच्चेतासं विभत्तीनं यथाक्कमं इयुं इया इच्चेते आदेसा होन्ति – ते सियुं, सो सिया। “सिया कुसला सिया अकुसला”ति आदीसु पन सियासद्दो अव्ययपदन्ति दट्ठब्बो।</p>

<p rend="bodytext"></p>
<p rend="bodytext" n="994"><hi rend="paranum">९९४</hi><hi rend="dot">.</hi> <hi rend="bold">एय्युं इयंसु, एय्यं इयं। </hi></p>
<p rend="bodytext">ततो असधातुतो एय्युं इच्चेताय विभत्तिया इयंसु इच्चादेसो होति, एय्यं इच्चेताय च विभत्तिया इयं इच्चादेसो होति – द्वे भिक्खू अभिधम्मे नानावादा सियंसु; उम्मदन्त्या रमित्वान कासिराजा ततो सियं।</p>

<p rend="bodytext"></p>
<p rend="bodytext" n="995"><hi rend="paranum">९९५</hi><hi rend="dot">.</hi> <hi rend="bold">तस्स सेय्याय अस्सत्तं। </hi></p>
<p rend="bodytext">तस्स असधातुस्स एय्यविभत्तिया सह अस्सत्तं होति – “सो एवमस्स वचनीयो”।</p>

<p rend="bodytext"></p>
<p rend="bodytext" n="996"><hi rend="paranum">९९६</hi><hi rend="dot">.</hi> <hi rend="bold">सेय्युस्स अस्सुत्तं। </hi></p>
<p rend="bodytext">तस्स असधातुस्स एय्युं विभत्तिया सह अस्सुत्तं होति – “ते एवमस्सु वचनीया”।</p>

<p rend="bodytext"></p>
<p rend="bodytext" n="997"><hi rend="paranum">९९७</hi><hi rend="dot">.</hi> <hi rend="bold">सेय्यासिस्स अस्सत्तं। </hi></p>
<p rend="bodytext">तस्स असधातुस्स एय्यासिविभत्तिया सह अस्सत्तं होति – त्वं अस्स।</p>

<p rend="bodytext"></p>
<p rend="bodytext" n="998"><hi rend="paranum">९९८</hi><hi rend="dot">.</hi> <hi rend="bold">सेय्याथस्स अस्सथत्तं। </hi></p>
<p rend="bodytext">तस्स असधातुस्स एय्याथविभत्तिया सह अस्सथत्तं होति – तुम्हे अस्सथ।</p>

<p rend="bodytext"></p>
<p rend="bodytext" n="999"><hi rend="paranum">९९९</hi><hi rend="dot">.</hi> <hi rend="bold">सेय्यामिस्स’ अस्सं। </hi></p>
<p rend="bodytext">तस्स असधातुस्स एय्यामिविभत्तिया सह अस्सं इच्चादेसो होति – तत्थ अस्सं महेसिया।</p>

<p rend="bodytext"></p>
<p rend="bodytext" n="1000"><hi rend="paranum">१०००</hi><hi rend="dot">.</hi> <hi rend="bold">सेय्यामस्स’ अस्साम। </hi></p>
<p rend="bodytext">तस्स असधातुस्स एय्यामविभत्तिया सह अस्साम इच्चादेसो होति – मयं अस्साम।</p>

<p rend="bodytext"></p>
<p rend="bodytext" n="1001"><hi rend="paranum">१००१</hi><hi rend="dot">.</hi> <hi rend="bold">अकारगमस्स दीघत्तं अज्जतनियं। </hi></p>
<p rend="bodytext">सो आसि ते आसिंसु, तुम्हे आसित्थ, अहं आसिं मयं आसिम्ह।</p>

<p rend="bodytext"></p>
<p rend="bodytext" n="1002"><hi rend="paranum">१००२</hi><hi rend="dot">.</hi> <hi rend="bold">ओस्स’ इ च। </hi></p>
<p rend="bodytext">अज्जतनियं अकारागमस्स दीघत्तं होति, ओविभत्तिया इकारादेसो होति – त्वं आसि।</p>

<p rend="bodytext"></p>
<p rend="bodytext" n="1003"><hi rend="paranum">१००३</hi><hi rend="dot">.</hi> <hi rend="bold">लभतो ई-इन्नं त्थ-त्थं तदन्तलोपो च। </hi></p>
<p rend="bodytext">लभधातुतो ई इं इच्चेतेसं विभत्तीनं यथाक्कमं त्थ-त्थं आदेसो होति, तस्स धातुस्स अन्तलोपो च होति – सो अलत्थ पब्बज्जं, अहं अलत्थं।</p>

<p rend="bodytext"></p>
<p rend="bodytext" n="1004"><hi rend="paranum">१००४</hi><hi rend="dot">.</hi> <hi rend="bold">कुपा च्छि। </hi></p>
<p rend="bodytext">कुपधातुतो ईविभत्तिया च्छिआदेसो होति, तस्स अन्तस्स लोपो च – अक्कोच्छि।</p>

<p rend="bodytext"></p>
<p rend="bodytext" n="1005"><hi rend="paranum">१००५</hi><hi rend="dot">.</hi> <hi rend="bold">दास्स वा दज्जो। </hi></p>
<p rend="bodytext">दज्जति दज्जन्ति इच्चादि। वाति किं – देति, ददाति।</p>

<p rend="bodytext"></p>
<p rend="bodytext" n="1006"><hi rend="paranum">१००६</hi><hi rend="dot">.</hi> <hi rend="bold">वज्जो वदस्स। </hi></p>
<p rend="bodytext">वज्जामि, वज्जेय्य। वाधिकारत्ता वाति किं – वदामि, वदेय्य।</p>

<p rend="bodytext"></p>
<p rend="bodytext" n="1007"><hi rend="paranum">१००७</hi><hi rend="dot">.</hi> <hi rend="bold">दज्जम्हा एय्यस्स’ ए-आ। </hi></p>
<p rend="bodytext">आदेसभूतम्हा दज्जसद्दम्हा एय्यविभत्तिया एकार-आकारादेसा होन्ति वा – दज्जे दज्जा, दज्जेय्य।</p>

<p rend="bodytext"></p>
<p rend="bodytext" n="1008"><hi rend="paranum">१००८</hi><hi rend="dot">.</hi> <hi rend="bold">एय्युं उं। </hi></p>
<p rend="bodytext">आदेसभूतम्हा दज्जसद्दम्हा एय्युं विभत्तिया उंआदेसो होति – तेपि अत्तमना दज्जुं।</p>

<p rend="bodytext"></p>
<p rend="bodytext" n="1009"><hi rend="paranum">१००९</hi><hi rend="dot">.</hi> <hi rend="bold">एय्यामिस्स’ अं। </hi></p>
<p rend="bodytext">आदेसभूतम्हा दज्जसद्दम्हा एय्यामिस्स अंआदेसो होति – दज्जं।</p>

<p rend="bodytext"></p>
<p rend="bodytext" n="1010"><hi rend="paranum">१०१०</hi><hi rend="dot">.</hi> <hi rend="bold">वज्जम्ह’ एय्यासिस्स’ आसि। </hi></p>
<p rend="bodytext">आदेसभूतम्हा वज्जसद्दम्हा एय्यासिस्स आसिआदेसो होति – वज्जासि वदेय्यासि।</p>

<p rend="bodytext"></p>
<p rend="bodytext" n="1011"><hi rend="paranum">१०११</hi><hi rend="dot">.</hi> <hi rend="bold">एम्हा अन्तिस्साकारलोपो। </hi></p>
<p rend="bodytext">आदेसभूता एकारम्हा अन्तिविभत्तिया अकारस्स लोपो होति – वज्जेन्ति वदेन्ति।</p>

<p rend="bodytext"></p>
<p rend="bodytext" n="1012"><hi rend="paranum">१०१२</hi><hi rend="dot">.</hi> <hi rend="bold">धातेकारस्स’ आयो त्यादीसु। </hi></p>
<p rend="bodytext">धातूनं एकारस्स आयादेसो होति त्यादीसु – मिलायति, खायति, झायति झायन्ति झायसि।</p>

<p rend="bodytext"></p>
<p rend="bodytext" n="1013"><hi rend="paranum">१०१३</hi><hi rend="dot">.</hi> <hi rend="bold">गमिस्स घम्म गग्घ। </hi></p>
<p rend="bodytext">घम्मति घम्मतु, गग्घति – “ततो त्वं भिक्खु येन येन गग्घसि, फासुं येव गग्घसि”। वाधिकारत्ता वाति किं – गच्छति।</p>

<p rend="bodytext"></p>
<p rend="bodytext" n="1014"><hi rend="paranum">१०१४</hi><hi rend="dot">.</hi> <hi rend="bold">दा-धा-मा-ठा-हा-पा-मह-मथादीनं यम्हि ई। </hi></p>
<p rend="bodytext">यम्हि पच्चये दा धा मा ठा हा पा मह मथ इच्चेवमादीनं धातूनं अन्तो सरो ईकारत्तं आपज्जति – दीयति, धीयति, मीयति, ठीयति, हीयति, पीयति, महीयति, मथीयति।</p>

<p rend="bodytext"></p>
<p rend="bodytext" n="1015"><hi rend="paranum">१०१५</hi><hi rend="dot">.</hi> <hi rend="bold">यजस्स’ आदिस्स’ इ। </hi></p>
<p rend="bodytext">यजधातुस्स आदिस्स इकारादेसो होति यपच्चये परे – इज्जते मया बुद्धो।</p>

<p rend="bodytext"></p>
<p rend="bodytext" n="1016"><hi rend="paranum">१०१६</hi><hi rend="dot">.</hi> <hi rend="bold">उं इंसु सब्बेहि। </hi></p>
<p rend="bodytext">सब्बेहि धातूहि उंविभत्तिया इंस्वादेसो होति – उपसङ्कमिंसु, निसीदिंसु। “ते तं अस्से अयाचिसु”न्ति एत्थ पन निग्गहीतस्स ठानन्तरगमनं दट्ठब्बं, लक्खणं हेट्ठा विभावितं।</p>

<p rend="bodytext"></p>
<p rend="bodytext" n="1017"><hi rend="paranum">१०१७</hi><hi rend="dot">.</hi> <hi rend="bold">दिसत’ आसुं। </hi></p>
<p rend="bodytext">दिसतो उंविभत्तिया आसुंआदेसो होति – अद्दसासुं।</p>

<p rend="bodytext"></p>
<p rend="bodytext" n="1018"><hi rend="paranum">१०१८</hi><hi rend="dot">.</hi> <hi rend="bold">जर-मरानं जीर-जिय्य-मिय्या। </hi></p>
<p rend="bodytext">जीरति जिय्यति, मिय्यति मरति।</p>

<p rend="bodytext"></p>
<p rend="bodytext" n="1019"><hi rend="paranum">१०१९</hi><hi rend="dot">.</hi> <hi rend="bold">असस्स’ आदिलोपो सब्बत्थ। </hi></p>
<p rend="bodytext">सब्बेसु विभत्तिपच्चयेसु असधातुस्स आदिस्स लोपो होति – सन्ति सन्तु, आहि, सिया सियुं, “सन्तो समानो”। वाधिकारत्ता वाति किं – असि।</p>

<p rend="bodytext"></p>
<p rend="bodytext" n="1020"><hi rend="paranum">१०२०</hi><hi rend="dot">.</hi> <hi rend="bold">असब्बधातुके भू। </hi></p>
<p rend="bodytext">असस्सेव धातुस्स भूआदेसो होति वा असब्बधातुके – भविस्सति भविस्सन्ति, अभविस्स अभविस्सा अभविस्संसु। वाति किमत्थं – आसुं।</p>

<p rend="bodytext"></p>
<p rend="bodytext" n="1021"><hi rend="paranum">१०२१</hi><hi rend="dot">.</hi> <hi rend="bold">ञातो एय्यस्स’ इया ञ्ञा वा। </hi></p>
<p rend="bodytext">ञा इच्चेताय धातुया पराय एय्यविभत्तिया इया-ञ्ञाआदेसा होन्ति वा – जानिया विजानिया जञ्ञा। वाति किं – जानेय्य।</p>

<p rend="bodytext"></p>
<p rend="bodytext" n="1022"><hi rend="paranum">१०२२</hi><hi rend="dot">.</hi> <hi rend="bold">नास्स लोपो यकारत्तं। </hi></p>
<p rend="bodytext">ञा इच्चेताय धातुया परस्स नापच्चयस्स लोपो होति वा यकारत्तञ्च – जञ्ञा नायति। वाति किं – जानाति।</p>

<p rend="bodytext"></p>
<p rend="bodytext" n="1023"><hi rend="paranum">१०२३</hi><hi rend="dot">.</hi> <hi rend="bold">एत्तं अकारो लोपञ्च। </hi></p>
<p rend="bodytext">अकारपच्चयो एत्तं आपज्जते वा लोपञ्च – वज्जेति वदेति, वज्जेमि वदामि।</p>

<p rend="bodytext"></p>
<p rend="bodytext" n="1024"><hi rend="paranum">१०२४</hi><hi rend="dot">.</hi> <hi rend="bold">उत्तं ओकारो। </hi></p>
<p rend="bodytext">ओकारपच्चयो उत्तं आपज्जते वा – कुरुते करोति, तनुते तनोति। ओकारोति किं – होति।</p>

<p rend="bodytext"></p>
<p rend="bodytext" n="1025"><hi rend="paranum">१०२५</hi><hi rend="dot">.</hi> <hi rend="bold">करस्साकारो च। </hi></p>
<p rend="bodytext">कर इच्चेतस्स धातुस्स अकारो च उत्तं आपज्जते वा – कुरुते करोति, कुब्बति करीयति। करस्साति किं – सरति, मरति।</p>

<p rend="bodytext"></p>
<p rend="bodytext" n="1026"><hi rend="paranum">१०२६</hi><hi rend="dot">.</hi> <hi rend="bold">कु क्रु च’ ओस्स वत्तं सब्बत्थ।</hi></p>
<p rend="bodytext">पावचननयेन कर इच्चेतस्स धातुस्स कुआदेसो क्रुआदेसो च होति, ओकारपच्चयस्स च वकारत्तं सब्बत्थ विभत्तिपच्चयेसु – “सीलवन्तो न कुब्बन्ति, बालो सीलानि कुब्बति; तपो इध क्रुब्बसि ब्रह्मप्पत्तिया; फरुसाहि वाचाहि पक्रुब्बमानो”।</p>

<p rend="bodytext"></p>
<p rend="bodytext" n="1027"><hi rend="paranum">१०२७</hi><hi rend="dot">.</hi> <hi rend="bold">ओ अव सरे। </hi></p>
<p rend="bodytext">ओकारस्स धातुअन्तस्स सरे परे अवादेसो होति – चवति, भवति। सरेति किमत्थं – होति। ओति किं – जयति।</p>

<p rend="bodytext"></p>
<p rend="bodytext" n="1028"><hi rend="paranum">१०२८</hi><hi rend="dot">.</hi> <hi rend="bold">ए अय। </hi></p>
<p rend="bodytext">एकारस्स धातुअन्तस्स सरे परे अयादेसो होति – नयति, जयति। सरेति किं – नेति।</p>

<p rend="bodytext"></p>
<p rend="bodytext" n="1029"><hi rend="paranum">१०२९</hi><hi rend="dot">.</hi> <hi rend="bold">कारिते ते आव’-आया। </hi></p>
<p rend="bodytext">ते ओ ए इच्चेते आव-आयआदेसा पापुणन्ति कारिते – लावेति, नायेति।</p>

<p rend="bodytext"></p>
<p rend="bodytext" n="1030"><hi rend="paranum">१०३०</hi><hi rend="dot">.</hi> <hi rend="bold">असब्बधातुके इकारागमो। </hi></p>
<p rend="bodytext">गमिस्सति, करिस्सति। असब्बधातुकेति किं – अगमा, गच्छेय्य, गच्छतु, गच्छति।</p>

<p rend="bodytext"></p>
<p rend="bodytext" n="1031"><hi rend="paranum">१०३१</hi><hi rend="dot">.</hi> <hi rend="bold">अत्तनोपदानि क्वचि परस्सपदत्तं। </hi></p>
<p rend="bodytext">अत्तनोपदानि क्वचि परस्सपदत्तं आपज्जन्ति – करीयति, लब्भति, करीयते, लब्भते।</p>

<p rend="bodytext"></p>
<p rend="bodytext" n="1032"><hi rend="paranum">१०३२</hi><hi rend="dot">.</hi> <hi rend="bold">अकारागमो हिय्यत्तन’-अज्जतनी-कालातिपत्तीसु। </hi></p>
<p rend="bodytext">क्वचि अकारागमो होति हिय्यत्तन’ अज्जतनी कालातिपत्ति इच्चेतासु विभत्तीसु – अगमा अगमि अगमिस्सा। क्वचीति किं – गमा गमी गमिस्सा।</p>

<p rend="bodytext"></p>
<p rend="bodytext" n="1033"><hi rend="paranum">१०३३</hi><hi rend="dot">.</hi> <hi rend="bold">ब्रूतो ई तिम्हि। </hi></p>
<p rend="bodytext">ब्रू इच्चेताय धातुया ईकारागमो होति क्वचि तिम्हि विभत्तियं – ब्रवीति ब्रूति।</p>

<p rend="bodytext"></p>
<p rend="bodytext" n="1034"><hi rend="paranum">१०३४</hi><hi rend="dot">.</hi> <hi rend="bold">धातुस्स’ अन्तो लोपो’ अनेकसरस्स। </hi></p>
<p rend="bodytext">अनेकसरस्स धातुया अन्तो क्वचि लोपो होति – गच्छति गच्छन्ति। अनेकसरस्साति किं – पाति, याति। क्वचीति किं – महीयति, मथीयति।</p>

<p rend="bodytext"></p>
<p rend="bodytext" n="1035"><hi rend="paranum">१०३५</hi><hi rend="dot">.</hi> <hi rend="bold">इसु-यमादीनं अन्तो च्छो वा। </hi></p>
<p rend="bodytext">इसु यमु इच्चेवमादीनं धातूनं अन्तो च्छो होति वा – इच्छति, नियच्छति, वच्छति। वाति किमत्थं – एसति, नियमति, उपासति।</p>

<p rend="bodytext"></p>
<p rend="bodytext" n="1036"><hi rend="paranum">१०३६</hi><hi rend="dot">.</hi> <hi rend="bold">तर-करादितो उं अंसु। </hi></p>
<p rend="bodytext">तर कर इच्चेवमादितो उंवचनस्स अंसुआदेसो होति वा – एतेन मग्गेन अतंसु पुब्बे; अकंसु सत्थु वचनं; विहंसु विहरन्ति च”। वाति किं – अतरिंसु, अकरिंसु, विहरिंसु।</p>

<p rend="bodytext"></p>
<p rend="bodytext" n="1037"><hi rend="paranum">१०३७</hi><hi rend="dot">.</hi> <hi rend="bold">क करस्स स्सम्हि। </hi></p>
<p rend="bodytext">कर इच्चेतस्स धातुस्स क इच्चादेसो होति वा स्सम्हि वचने – “अहमपि पूजं कस्सं”। वाति किं – करिस्सं।</p>

<p rend="bodytext"></p>
<p rend="bodytext" n="1038"><hi rend="paranum">१०३८</hi><hi rend="dot">.</hi> <hi rend="bold">विहरस्स ह। </hi></p>
<p rend="bodytext">विपुब्बस्स हरधातुस्स ह इच्चादेसो होति वा स्सतिम्हि विभत्तियं – “अप्पमत्तो विहस्सति”। वाति किं – विहरिस्सति।</p>

<p rend="bodytext"></p>
<p rend="bodytext" n="1039"><hi rend="paranum">१०३९</hi><hi rend="dot">.</hi> <hi rend="bold">स्सलोपो स्सत्यादीनं। </hi></p>
<p rend="bodytext">स्सकारलोपो होति वा स्सतिआदीनं विभत्तीनं – दक्खति दक्खन्ति; “यदा दक्खसि मातङ्गं”; दक्खिस्सति, विभजिं विभजिस्सिं, विकासति विकासिस्सति।</p>

<p rend="bodytext"></p>
<p rend="bodytext" n="1040"><hi rend="paranum">१०४०</hi><hi rend="dot">.</hi> <hi rend="bold">सीदस्स’ ईकारो णे आत्तं। </hi></p>
<p rend="bodytext">आदेसभूतस्स सीदसद्दस्स ईकारो णेपच्चये आत्तं आपज्जति वा – निसादेति निसीदापेति वा। अत्रायं पाळि – “उच्छङ्गे मं निसादेत्वा पिता अत्थानुसासती”ति, तत्र निसादेत्वाति निसीदापेत्वा, निसीदेत्वातिपि कत्थचि, सो येवत्थो - भूवादिगणिकस्स धातुस्स निसीदेत्वाति एकारसहितं हेतुकत्तुपदं भवति तब्बाचकत्ता, निसीदित्वाति पन इकारागमसहितं रूपं सुद्धकत्तुपदं भवति तब्बाचकत्ता।</p>

<p rend="bodytext"></p>
<p rend="bodytext" n="1041"><hi rend="paranum">१०४१</hi><hi rend="dot">.</hi> <hi rend="bold">विभत्तिस्सरो रस्सो। </hi></p>
<p rend="bodytext">विभत्तिभावे ठितो सरो रस्सो होति वा – अवोच, अगच्छि इच्चादि। वाति किं – अगमा राजगहं बुद्धो।</p>

<p rend="bodytext"></p>
<p rend="bodytext" n="1042"><hi rend="paranum">१०४२</hi><hi rend="dot">.</hi> <hi rend="bold">धातुस्सरो संयोगे। </hi></p>
<p rend="bodytext">धातुस्सरो रस्सो होति संयोगक्खरे परे – अच्छति। संयोगेति किं – उपासति।</p>

<p rend="bodytext"></p>
<p rend="bodytext" n="1043"><hi rend="paranum">१०४३</hi><hi rend="dot">.</hi> <hi rend="bold">वचस्स वस्स’ अकारो ओ हिय्यत्तन’-अज्जतनीसु। </hi></p>
<p rend="bodytext">“एतदवोच सत्था”, सो अवचा अवचि; ते अवोचुं; अहं अवोचं अवचं।</p>

<p rend="bodytext"></p>
<p rend="bodytext" n="1044"><hi rend="paranum">१०४४</hi><hi rend="dot">.</hi> <hi rend="bold">वचतो उ त्थ-म्हेसु। </hi></p>
<p rend="bodytext">वच इच्चेताय धातुया उकारागमो होति त्थ-म्हेसु विभत्तीसु – तुम्हे अवोचुत्थ, मयं अवोचुम्ह।</p>

<p rend="bodytext"></p>
<p rend="bodytext" n="1045"><hi rend="paranum">१०४५</hi><hi rend="dot">.</hi> <hi rend="bold">रुदस्स दस्स चो भविस्सन्तियं, स्सस्स च छो। </hi></p>
<p rend="bodytext">“चिररत्ताय रुच्छति” रुच्छन्ति, रुच्छसि, रोदिस्सति वा।</p>

<p rend="bodytext"></p>
<p rend="bodytext" n="1046"><hi rend="paranum">१०४६</hi><hi rend="dot">.</hi> <hi rend="bold">आ-नीतो कुसादीनं द्वित्तं, रस्सा च ते। </hi></p>
<p rend="bodytext">आ नी इच्चुपसग्गेहि परेसं कुसादीनं धातूनं द्वित्तं होति, ते च’ उपसग्गा रस्सा होन्ति – अक्कोसति अक्कोससि, निय्याति निय्यासि।</p>

<p rend="bodytext"></p>
<p rend="bodytext" n="1047"><hi rend="paranum">१०४७</hi><hi rend="dot">.</hi> <hi rend="bold">पविसस्स पावेक्ख’ अज्जतनियं। </hi></p>
<p rend="bodytext">“पावेक्खि अन्तेपुरं सुरम्मं”, पाविसि वा।</p>

<p rend="bodytext"></p>
<p rend="bodytext" n="1048"><hi rend="paranum">१०४८</hi><hi rend="dot">.</hi> <hi rend="bold">हविपरिययो ये। </hi></p>
<p rend="bodytext">यपच्चये हकारस्स विपरिययो होति – वुय्हति।</p>

<p rend="bodytext"></p>
<p rend="bodytext" n="1049"><hi rend="paranum">१०४९</hi><hi rend="dot">.</hi> <hi rend="bold">लो वा यस्स। </hi></p>
<p rend="bodytext">हकारस्स पुब्बभागे ठितस्स यपच्चयस्स ळो होति वा – वुळ्हति। वाति किं – वुय्हति।</p>

<p rend="bodytext"></p>
<p rend="bodytext" n="1050"><hi rend="paranum">१०५०</hi><hi rend="dot">.</hi> <hi rend="bold">वहस्स वस्स’ अकारो उत्तं ल-येसु। </hi></p>
<p rend="bodytext">आदेसभूते लकारे च हकारस्स पुब्बभागे ठिते यपच्चये च परे वहधातुया वकारस्स अकारो उत्तं आपज्जति – वुल्हति वुय्हति।</p>

<p rend="bodytext"></p>
<p rend="bodytext" n="1051"><hi rend="paranum">१०५१</hi><hi rend="dot">.</hi> <hi rend="bold">हूस्स’ऊकारो हिय्यत्तनियं उवो। </hi></p>
<p rend="bodytext">हूधातुस्स ऊकारो उवादेसो होति हिय्यत्तनियं विभत्तियं – अहुवा।</p>

<p rend="bodytext"></p>
<p rend="bodytext" n="1052"><hi rend="paranum">१०५२</hi><hi rend="dot">.</hi> <hi rend="bold">अज्जतनिया ईस्स लोपो। </hi></p>
<p rend="bodytext">हूधातुतो पराय अज्जतनिया ईविभत्तिया लोपो होति – “अहू राजा”।</p>

<p rend="bodytext"></p>
<p rend="bodytext" n="1053"><hi rend="paranum">१०५३</hi><hi rend="dot">.</hi> <hi rend="bold">ओस्स’ इ। </hi></p>
<p rend="bodytext">हूधातुतो पराय अज्जतनिया ओविभत्तिया इकारो होति – त्वं अहोसि।</p>

<p rend="bodytext"></p>
<p rend="bodytext" n="1054"><hi rend="paranum">१०५४</hi><hi rend="dot">.</hi> <hi rend="bold">इं उं क्वचि। </hi></p>
<p rend="bodytext">हूधातुतो पराय अज्जतनिया इंविभत्तिया उंआदेसो होति क्वचि – “अहं केवट्टगामस्मिं अहुं केवट्टदारको”। क्वचीति किं – “अहोसिं नु खो अहं”।</p>

<p rend="bodytext"></p>
<p rend="bodytext" n="1055"><hi rend="paranum">१०५५</hi><hi rend="dot">.</hi> <hi rend="bold">सण्ठातो हागमो, तम्हि रस्सो। </hi></p>
<p rend="bodytext">संपुब्बस्मा ठाधातुतो हकारागमो होति, तस्मिं हकारागमे धातुस्स’ अन्तो रस्सो होति क्वचि – सण्ठहति सण्ठाति वा।</p>

<p rend="bodytext"></p>
<p rend="bodytext" n="1056"><hi rend="paranum">१०५६</hi><hi rend="dot">.</hi> <hi rend="bold">पतिट्ठातो हो च। </hi></p>
<p rend="bodytext">पतिपुब्बस्मा ठाधातुतो च हकारागमो होति, तस्मिं हकारागमे धातुस्स’ अन्तो रस्सो होति क्वचि – पतिट्ठहति पतिट्ठाति वा।</p>

<p rend="bodytext"></p>
<p rend="bodytext" n="1057"><hi rend="paranum">१०५७</hi><hi rend="dot">.</hi> <hi rend="bold">पिपस्स पस्स वो वा। </hi></p>
<p rend="bodytext">पिवति पिपति वा।</p>

<p rend="bodytext"></p>
<p rend="bodytext" n="1058"><hi rend="paranum">१०५८</hi><hi rend="dot">.</hi> <hi rend="bold">हनस्स वधो सब्बत्थ। </hi></p>
<p rend="bodytext">हन इच्चेतस्स धातुस्स वधादेसो होति क्वचि सब्बत्थ विभत्तिपच्चयेसु – वधति वधन्ति, वधसि इच्चादि सब्बं योजेतब्बं; अत्रायं पाळि – “अत्तानं वधित्वा वधित्वा रोदती”ति च “वधति न रोदती”ति च “अक्कोच्छि मं अवधि म”न्ति च “अहं तं अवधिं साम”न्ति च बहुधा दिस्सति।</p>

<p rend="bodytext"></p>
<p rend="bodytext" n="1059"><hi rend="paranum">१०५९</hi><hi rend="dot">.</hi> <hi rend="bold">धातो पुब्बस्स’ अपिनो निच्चं अकारलोपो, धस्स च हो अब्भासविसये। </hi></p>
<p rend="bodytext">द्वारं पिदहति। अब्भासविसयेति किमत्थं – अपिधानं, अपिधेति – “अपिधेतुं महासिन्धु”न्ति अनब्भासविसयत्ता वुत्तविधानं न होतीति दस्सनत्थं। द्वारं अपिदहित्वाति एत्थ कथन्ति चे – एत्थ पन अकारो पटिसेधनत्थे निपातो न उपसग्गावयवो, तस्मा एत्थ एको अकारो पुब्बे येव लुत्तो अदस्सनं गतोति दट्ठब्बं, अयं नीति साधुकं मनसि कातब्बा।</p>

<p rend="bodytext"></p>
<p rend="bodytext" n="1060"><hi rend="paranum">१०६०</hi><hi rend="dot">.</hi> <hi rend="bold">भुजतो स्सस्स खो, तम्हि जस्स को वा। </hi></p>
<p rend="bodytext">भुजधातुतो परस्स स्सस्स विभत्तिया खादेसो होति, तस्मिं खे जस्स को होति वा – भोक्खति भोक्खन्ति। वाति किं – भुक्खिस्सति भोक्खिस्सन्ति।</p>

<p rend="bodytext"></p>
<p rend="bodytext" n="1061"><hi rend="paranum">१०६१</hi><hi rend="dot">.</hi> <hi rend="bold">ससंयोगन्तत्तेके पकतिया वुद्धिं। </hi></p>
<p rend="bodytext">एकच्चे धातवो पकतिया ससंयोगन्तत्ता वुद्धिं पापुणन्ति – भोक्खति।</p>

<p rend="bodytext"></p>
<p rend="bodytext" n="1062"><hi rend="paranum">१०६२</hi><hi rend="dot">.</hi> <hi rend="bold">न सनिग्गहीतागमा। </hi></p>
<p rend="bodytext">पकतिया असंयोगन्तत्तेपि सति सनिग्गहीतागमा धातवो वुद्धिं न पापुणन्ति – मुञ्चति, परिसङ्कति।</p>

<p rend="bodytext"></p>
<p rend="bodytext" n="1063"><hi rend="paranum">१०६३</hi><hi rend="dot">.</hi> <hi rend="bold">यम्हि आदास्स’ अन्तो इत्तं। </hi></p>
<p rend="bodytext">यम्हि पच्चये परे आपुब्बस्स दाधातुस्स अन्तो इकारत्तं आपज्जते – धनं आदियति, सीलं समादियति।</p>

<p rend="bodytext"></p>
<p rend="bodytext" n="1064"><hi rend="paranum">१०६४</hi><hi rend="dot">.</hi> <hi rend="bold">जनस्स’ अन्तो। </hi></p>
<p rend="bodytext">जनधातुस्स अन्तो व्यञ्जनो आत्तं आपज्जति यम्हि पच्चये परे – जायति।</p>

<p rend="bodytext"></p>
<p rend="bodytext" n="1065"><hi rend="paranum">१०६५</hi><hi rend="dot">.</hi> <hi rend="bold">सकन्तस्स खो ककारागमेन’ अज्जतनादीसु। </hi></p>
<p rend="bodytext">सक इच्चेताय धातुया अन्तव्यञ्जनस्स खो होति ककारागमेन सह अज्जतनादीसु – असक्खि सक्खि, असक्खिंसु; सक्खिस्सति, सक्खिस्सन्ति; असक्खिस्सा, असक्खिस्संसु।</p>

<p rend="bodytext"></p>
<p rend="bodytext" n="1066"><hi rend="paranum">१०६६</hi><hi rend="dot">.</hi> <hi rend="bold">नाम्हि कीस्स रस्सत्तं, नो च णो। </hi></p>
<p rend="bodytext">किणाति, विक्किणाति।</p>

<p rend="bodytext"></p>
<p rend="bodytext" n="1067"><hi rend="paranum">१०६७</hi><hi rend="dot">.</hi> <hi rend="bold">यथारहं धातुतो सागमो वा। </hi></p>
<p rend="bodytext">“अजेसि यक्खो नरवीरसेट्ठं”।</p>

<p rend="bodytext"></p>
<p rend="bodytext" n="1068"><hi rend="paranum">१०६८</hi><hi rend="dot">.</hi> <hi rend="bold">करस्स रस्स यो यम्हि कम्मे। </hi></p>
<p rend="bodytext">कम्मनि यपच्चये परे कर इच्चेताय धातुया रकारस्स यकारादेसो होति वा – कय्यते, करिय्यति।</p>

<p rend="bodytext"></p>
<p rend="bodytext" n="1069"><hi rend="paranum">१०६९</hi><hi rend="dot">.</hi> <hi rend="bold">ञास्स’ अन्तो एत्तं च। </hi></p>
<p rend="bodytext">कम्मनि यपच्चये परे ञा इच्चेताय धातुया अन्तो एत्तं आपज्जते वा – धम्मो पुरिसेन ञेय्यति, धम्मा ञेय्यन्ति। वाति किं – ञायति विञ्ञायति।</p>
<p rend="bodytext">लक्खणे चानुकड्ढितविधानं उत्तरत्र नानुवत्तति, चानुकड्ढने असति मण्डूकगतियापि वत्तति।</p>

<p rend="bodytext"></p>
<p rend="bodytext" n="1070"><hi rend="paranum">१०७०</hi><hi rend="dot">.</hi> <hi rend="bold">क्वचि एय्यामस्स’ एमु। </hi></p>
<p rend="bodytext">एय्यामविभत्तिया एमुआदेसो होति क्वचि – “तयज्ज गुत्ता विहरेमु दिवसं; कथं जानेमु तं मयं; न नो दक्खेमु सम्बुद्धं” इच्चादि।</p>

<p rend="bodytext"></p>
<p rend="bodytext" n="1071"><hi rend="paranum">१०७१</hi><hi rend="dot">.</hi> <hi rend="bold">तनादितो ओमु। </hi></p>
<p rend="bodytext">पप्पोमु।</p>

<p rend="bodytext"></p>
<p rend="bodytext" n="1072"><hi rend="paranum">१०७२</hi><hi rend="dot">.</hi> <hi rend="bold">ञाधातुयं यपुब्बतो स्सस्स हि। </hi></p>
<p rend="bodytext">ञाधातुविसये यपच्चयपुब्बकस्मा इकारागमतो स्सस्स विभत्तिया हिआदेसो होति क्वचि – पञ्ञायिहिति पञ्ञायिहिन्ति। क्वचीति किं – पञ्ञायिस्सति।</p>

<p rend="bodytext"></p>
<p rend="bodytext" n="1073"><hi rend="paranum">१०७३</hi><hi rend="dot">.</hi> <hi rend="bold">मानन्तो इ नाम्हि निच्चं। </hi></p>
<p rend="bodytext">मिनाति मिनन्ति। नाम्हीति किं – मानेति मानं, “रूपेन पामेसि; छाया मेतब्बा”।</p>

<p rend="bodytext"></p>
<p rend="bodytext" n="1074"><hi rend="paranum">१०७४</hi><hi rend="dot">.</hi> <hi rend="bold">धातुस्स’ अन्तो रस्सो। </hi></p>
<p rend="bodytext">दीघस्सरवतं धातूनं अन्तो रस्सो होति नाम्हि पच्चये परे निच्चं – लुनाति, मुनाति, पुनाति, धुनाति।</p>

<p rend="bodytext"></p>
<p rend="bodytext" n="1075"><hi rend="paranum">१०७५</hi><hi rend="dot">.</hi> <hi rend="bold">सागमो यथारहं धातुतो। </hi></p>
<p rend="bodytext">अकासि। यथारहन्ति किं – अका।</p>

<p rend="bodytext"></p>
<p rend="bodytext" n="1076"><hi rend="paranum">१०७६</hi><hi rend="dot">.</hi> <hi rend="bold">इस्स’ एत्तं। </hi></p>
<p rend="bodytext">धातुतो परस्स इकारागमस्स एत्तं होति यथारहं – अग्गहेसि अग्गहेसुं। यथारहन्ति किं – करिस्सति।</p>

<p rend="bodytext"></p>
<p rend="bodytext" n="1077"><hi rend="paranum">१०७७</hi><hi rend="dot">.</hi> <hi rend="bold">करोतिस्स कस्स’ अन्तो उत्तं। </hi></p>
<p rend="bodytext">करधातुस्स ककारस्स अन्तो उत्तं आपज्जते यथारहं – कुरुते। यथारहन्ति किं – करोति।</p>

<p rend="bodytext"></p>
<p rend="bodytext" n="1078"><hi rend="paranum">१०७८</hi><hi rend="dot">.</hi> <hi rend="bold">करस्स रस्स लोपो उकारे, उतो च’ उस्स बत्तं। </hi></p>
<p rend="bodytext">करधातुस्स रकारलोपो होति उकारे परे, उकारतो च परस्स उकारस्स बकारत्तं होति – कुब्बति कुब्बन्ति, कुब्बसि इच्चादि।</p>

<p rend="bodytext"></p>
<p rend="bodytext" n="1079"><hi rend="paranum">१०७९</hi><hi rend="dot">.</hi> <hi rend="bold">यिरे च। </hi></p>
<p rend="bodytext">करधातुस्स रकारस्स लोपो होति यिरपच्चये परे – कयिरति कयिरन्ति इच्चादि।</p>

<p rend="bodytext"></p>
<p rend="bodytext" n="1080"><hi rend="paranum">१०८०</hi><hi rend="dot">.</hi> <hi rend="bold">मतन्तरे कम्मे य-रानं विपरिययो। </hi></p>
<p rend="bodytext">गरूनं मतन्तरे कम्मनि य-रानं विपरिययो होति – कयिरति कयिरते, तेन कयिरन्ति इच्चादि।</p>

<p rend="bodytext"></p>
<p rend="bodytext" n="1081"><hi rend="paranum">१०८१</hi><hi rend="dot">.</hi> <hi rend="bold">यिरतो एय्यस्स आत्तं। </hi></p>
<p rend="bodytext">कयिरा।</p>

<p rend="bodytext"></p>
<p rend="bodytext" n="1082"><hi rend="paranum">१०८२</hi><hi rend="dot">.</hi> <hi rend="bold">एथस्स’ आथ। </hi></p>
<p rend="bodytext">यिरतो एथविभत्तिया आथ इच्चादेसो होति – “कयिराथ धीरो पुञ्ञानि”। यिरतोति किं – “सब्भिरेव समासेथ (सब्भि कुब्बेथ सन्थवं)”।</p>

<p rend="bodytext"></p>
<p rend="bodytext" n="1083"><hi rend="paranum">१०८३</hi><hi rend="dot">.</hi> <hi rend="bold">एय्ययुं उं। </hi></p>
<p rend="bodytext">यिरतो एय्युंविभत्तिया उं इच्चादेसो होति – ते पुञ्ञं कयिरुं।</p>

<p rend="bodytext"></p>
<p rend="bodytext" n="1084"><hi rend="paranum">१०८४</hi><hi rend="dot">.</hi> <hi rend="bold">एय्यासिस्स’ आसि। </hi></p>
<p rend="bodytext">यिरतो एय्यासिस्स आसि इच्चादेसो होति – त्वं कयिरासि।</p>

<p rend="bodytext"></p>
<p rend="bodytext" n="1085"><hi rend="paranum">१०८५</hi><hi rend="dot">.</hi> <hi rend="bold">एय्याथस्स’ आथ। </hi></p>
<p rend="bodytext">यिरतो एय्याथस्स आथ इच्चादेसो होति – तुम्हे कयिराथ।</p>

<p rend="bodytext"></p>
<p rend="bodytext" n="1086"><hi rend="paranum">१०८६</hi><hi rend="dot">.</hi> <hi rend="bold">एय्यामिस्स’ आमि। </hi></p>
<p rend="bodytext">यिरतो एय्यामिविभत्तिया आमि इच्चादेसो होति – अहं कयिरामि।</p>

<p rend="bodytext"></p>
<p rend="bodytext" n="1087"><hi rend="paranum">१०८७</hi><hi rend="dot">.</hi> <hi rend="bold">एय्यामस्स’ आम। </hi></p>
<p rend="bodytext">यिरतो एय्यामविभत्तिया आम इच्चादेसो होति – मयं कयिराम।</p>

<p rend="bodytext"></p>
<p rend="bodytext" n="1088"><hi rend="paranum">१०८८</hi><hi rend="dot">.</hi> <hi rend="bold">सब्बाह’ एय्यास’-एय्याम’-एय्यानं ए। </hi></p>
<p rend="bodytext">सब्बाहि धातूहि एय्यासि एय्यामि एय्य इच्चेतासं विभत्तीनं एत्तं होति – त्वं पुञ्ञं करे, अहं करे, सो पुरिसो करे; एवं भुञ्जे गच्छेचरे इच्चादयो वेदितब्बा।</p>

<p rend="bodytext"></p>
<p rend="bodytext" n="1089"><hi rend="paranum">१०८९</hi><hi rend="dot">.</hi> <hi rend="bold">हिय्यत्तनियं करस्स’ अत्तं वा। </hi></p>
<p rend="bodytext">“अका लोके सुदुक्करं; सब्बारिविजयं अका”। वाति किं – अकरा।</p>

<p rend="bodytext"></p>
<p rend="bodytext" n="1090"><hi rend="paranum">१०९०</hi><hi rend="dot">.</hi> <hi rend="bold">अभिसङ्करस्स खरो त्यादीसु। </hi></p>
<p rend="bodytext">अभिसंपुब्बस्स करधातुस्स खरादेसो होति त्यादीसु विभत्तीसु – अभिसङ्खरोति अभिसङ्खरोन्ति इच्चादि।</p>

<p rend="bodytext"></p>
<p rend="bodytext" n="1091"><hi rend="paranum">१०९१</hi><hi rend="dot">.</hi> <hi rend="bold">गमिस्स’ अन्तो क्वचि अञ्छो अज्जतनियं। </hi></p>
<p rend="bodytext">सो अगञ्छा गञ्छि, ते अगञ्छिंसु। क्वचीति किं – अगच्छि।</p>

<p rend="bodytext"></p>
<p rend="bodytext" n="1092"><hi rend="paranum">१०९२</hi><hi rend="dot">.</hi> <hi rend="bold">गमिम्हा सागमो च। </hi></p>
<p rend="bodytext">अगमासि।</p>

<p rend="bodytext"></p>
<p rend="bodytext" n="1093"><hi rend="paranum">१०९३</hi><hi rend="dot">.</hi> <hi rend="bold">उं अंसु। </hi></p>
<p rend="bodytext">गमिम्हा उंविभत्तिया क्वचि अंसु इच्चादेसो होति – अगमंसु।</p>

<p rend="bodytext"></p>
<p rend="bodytext" n="1094"><hi rend="paranum">१०९४</hi><hi rend="dot">.</hi> <hi rend="bold">उआगमो त्थ-म्हेसु। </hi></p>
<p rend="bodytext">तुम्हे गमुत्थ, मयं गमुम्ह।</p>

<p rend="bodytext"></p>
<p rend="bodytext" n="1095"><hi rend="paranum">१०९५</hi><hi rend="dot">.</hi> <hi rend="bold">गमिस्स गत्तं यथातन्ति। </hi></p>
<p rend="bodytext">तन्तिया अनुरूपतो गमु इच्चेतस्स धातुस्स गकारत्तं होति – सो धनं अज्झगा, ते अज्झगु – “सो पागा समितिं वनं; कम्पलस्सतरा आगुं”।</p>

<p rend="bodytext"></p>
<p rend="bodytext" n="1096"><hi rend="paranum">१०९६</hi><hi rend="dot">.</hi> <hi rend="bold">भविस्सन्तियं छिदस्स वा छेच्छो स्सेन। </hi></p>
<p rend="bodytext">भविस्सन्तियं विभत्तियं छिदधातुस्स छेच्छादेसो होति वा विभत्तिया अवयवभूतेन स्सकारेन सद्धिं – छेच्छति छेच्छन्ति, छेच्छसि। वाति किं – छिन्दिस्सति।</p>

<p rend="bodytext"></p>
<p rend="bodytext" n="1097"><hi rend="paranum">१०९७</hi><hi rend="dot">.</hi> <hi rend="bold">भिदस्स भेच्छो। </hi></p>
<p rend="bodytext">भिदधातुस्स च भविस्सन्तियं भेच्छादेसो होति वा विभत्तिया अवयवभूतेन स्सकारेन सद्धिं – भेच्छति भेच्छन्ति – “अविज्जं भेच्छति”।</p>

<p rend="bodytext"></p>
<p rend="bodytext" n="1098"><hi rend="paranum">१०९८</hi><hi rend="dot">.</hi> <hi rend="bold">छिद-भिदानं अज्जतनियञ्च। </hi></p>
<p rend="bodytext">पुनपि छिद-भिदग्गहणं ‘विभत्तिया सह होती’ति अत्थस्स निवत्तनत्थं। अज्जतनियञ्च विभत्तियं छिद-भिदधातूनं यथाक्कमं छेच्छ भेच्छ इच्चेते आदेसा होन्ति वा – “अच्छेच्छि कङ्खं; अच्छेच्छुं वत भो रुक्खं”; अभेच्छि अभेच्छुं, अभेच्छो अभेच्छित्थ इच्चादिना च अच्छेच्छो अच्छेच्छित्थ इच्चादिना च सब्बं योजेतब्बं। वाति किं – अच्छिन्दि अभिन्दि।</p>

<p rend="bodytext"></p>
<p rend="bodytext" n="1099"><hi rend="paranum">१०९९</hi><hi rend="dot">.</hi> <hi rend="bold">क्वचि पुरिसविपल्लासो। </hi></p>
<p rend="bodytext">कत्थचि पाळिप्पदेसे विभत्तिविपल्लासादयो विय पुरिसविपल्लासो भवति – “पुत्तं लभेथ वरदं”।</p>

<p rend="bodytext"></p>
<p rend="bodytext" n="1100"><hi rend="paranum">११००</hi><hi rend="dot">.</hi> <hi rend="bold">लू-नीतो कारितेसु णे व। </hi></p>
<p rend="bodytext">लूधातुतो च नीधातुतो च कारितपच्चयेसु णेपच्चयो येव भवति – लावेति नायेति। एत्थ च “लू-नीतो”ति सीसमत्तकथनं, अञ्ञेपि तादिसा धातवो मग्गितब्बा।</p>

<p rend="bodytext"></p>
<p rend="bodytext" n="1101"><hi rend="paranum">११०१</hi><hi rend="dot">.</hi> <hi rend="bold">परिअवसोतो णे च णापे च। </hi></p>
<p rend="bodytext">परिअवपुब्बस्मा “सो अन्तकम्मनी”ति धातुम्हा णे च पच्चयो णापे पच्चयो च एकक्खणे येव भवन्ति, तत्रायं पाळि – “अत्तना विप्पकतं अत्तना परियोसापेति – आपत्ति संघादिसेसस्स, अत्तना विप्पकतं परेहि परियोसावापेति, आपत्ति संघादिसेसस्सा”ति। इमस्मिं ठाने नीति हेट्ठा अम्हेहि ठपिता, तं आयस्मन्तो उपपरिक्खन्तु।</p>

<p rend="bodytext"></p>
<p rend="bodytext" n="1102"><hi rend="paranum">११०२</hi><hi rend="dot">.</hi> <hi rend="bold">सेकारागमो आख्यात-नामेहि। </hi></p>
<p rend="bodytext">आख्याततो च नामपदतो च वचनस्स सिलिट्ठत्थं सेकारागमो होति – “न नो विवाहो नागेहि कतपुब्बोकुदाचनं, तं विवाहं असंयुत्तं कथं अम्हे करोमसे” एवं आख्याततो सेकारागमो, “ये केचि बुद्धं सरणं गतासे” एवं नामतो। “अकरम्हस ते किच्च”न्ति एत्थ पन वुत्तिरक्खणत्थं सेकारगतस्स एकारस्स अकारो कतो, “उक्कन्तामसि भूतानि पब्बतानि वनानि चा”ति एत्थापि पन वुत्तिरक्खणत्थं एकारस्स इकारो कतोति दट्ठब्बं; लक्खणं हेट्ठा विभावितं।</p>

<p rend="bodytext"></p>
<p rend="bodytext" n="1103"><hi rend="paranum">११०३</hi><hi rend="dot">.</hi> <hi rend="bold">गाथायं अतीतत्थे इं इस्सं। </hi></p>
<p rend="bodytext">अतिक्कन्ते अत्थे वत्तब्बे इंविभत्तिया इस्संआदेसो होति वा, सो च खो गाथाविसये दट्ठब्बो – “अहं पुरे संयमिस्सं; सन्धाविस्सं अनिब्बिसं; उपोसथं उपवसिस्सं”। “निरयम्हि अपच्चिस”न्ति एत्थ पन वुत्तिरक्खणत्थं एकस्स सकारस्स लोपो कतो। गाथायन्ति किं – “अमुत्र उदपादिं तत्रापासिं एवंनामो”। अतीतत्थेति किं – “तं वजिस्सं असङ्खतं”। वाति किं – “नाकासिं सत्थु वचनं”। तत्थ केचि गाथापादेसु अधिकक्खरभावं अनिच्छमाना “उपोसथं उपवसि”न्ति पठन्ति, तं न युत्तं पावचने गाथापादेसु अधिकक्खरानं ऊनक्खरानञ्च अत्थिभावतो, तथा हि “स कत्ता तरमानोव सिविराजेन पेसितो”ति च “इमे नु मच्चा किमकंसु पापं, येमे जना अधिमत्ता दुक्खा तिब्बा खरा कटुका वेदना वेदयन्ती”ति च “सीले पतिट्ठाय नरो सपञ्ञो चित्तं पञ्ञञ्च भावय”न्ति च ऊनाधिकक्खरपादा गाथायो दिस्सन्ति, तथापि न कोचि परमाणुमत्तोपि दोसो अत्थि निय्यानिकसासनत्ता सम्मासम्बुद्धस्स बोधनेय्यानञ्च अज्झासयानुलोमेन पवत्तितधम्मदेसनत्ता, वुत्तं हेतं अभिधम्मटीकायं – “भगवा पन वचनानं लहु-गरुभावं न गणेति, बोधनेय्यानं पन अज्झासयानुलोमतो धम्मसभावं अविलोमेन्तो तथा तथा देसनं नियामेतीति न किञ्चि अक्खरानं बहुता वा अप्पता वा चोदेतब्बा”ति। यदि एवं कस्मा तत्थ तत्थ पुब्बाचरियेहि “गाथासु छन्दमभेदत्थं अक्खरलोप”न्ति च “वुत्तिअनुरक्खणत्थाय विपरीततापी”ति च “छन्दानुरक्खणत्थाय सुखुच्चारणत्थाय चा”ति च वुत्तन्ति। सच्चं, यत्थ छन्दो च वुत्ति च रक्खितब्बा होति, किं तत्थ भगवा छन्दञ्च वुत्तिञ्च रक्खति, यत्थ पन तदुभयं रक्खितब्बं न होति, न तत्थ भगवा छन्दञ्च वुत्तिञ्च रक्खति; तं सन्धाय वुत्तं “भगवा पन वचनानं लहु-गरुभावं न गणेती”ति आदि। छन्दञ्च वुत्तिञ्च रक्खन्तोपि हि भगवा न कब्बकारकादयो विय सव्यापारतावसेन रक्खति, अथ खो अपरिमितकाले अनेकेसु जातिसतसहस्सेसु बोधिसत्तकाले अक्खरसमयेसु कतपरिचयवसेन पदानि निप्फन्नानेव हुत्वा सस्सिरिकमुखपदुमतो निग्गच्छन्ति, तेसु कानिचि छन्दो-वुत्तीनं रक्खणसदिसेनाकारेन पवत्तन्ति, कानिचि तथा न पवत्तन्ति – यानि रक्खणसदिसेनाकारेन पवत्तन्ति, तानि सन्धाय “भगवा छन्दञ्च वुत्तिञ्च रक्खती”ति वत्तब्बो, यानि तथा न पवत्तन्ति, तानि सन्धाय भगवा “छन्दञ्च वुत्तिञ्च न रक्खती”तिपि वत्तब्बो, न हि भगवा परेसं चोदनाहेतु सासङ्को सप्पटिभयो, सासङ्कोयेव हि सप्पटिभयो छन्दञ्च वुत्तिञ्च रक्खतीति दट्ठब्बं।</p>

<p rend="bodytext"></p>
<p rend="bodytext" n="1104"><hi rend="paranum">११०४</hi><hi rend="dot">.</hi> <hi rend="bold">अज्जतनियं आत्तं इं वा अं वा। </hi></p>
<p rend="bodytext">अज्जतनियं विभत्तियं इंवचनं वा अंवचनं वा आत्तं आपज्जति – “तण्हानं खयमज्झगा” - अहन्ति सम्बन्धो, एत्थ हि अज्झगाति अधिगच्छिन्ति उत्तमपुरिसप्पयोगवसेन अत्थो “उपागमिं रुक्खमूल”न्ति एत्थ “उपागमि”न्ति पदस्स विय; अथ वा अज्झगाति अज्झगन्ति उत्तमपुरिसप्पयोगवसेनेव अत्थो “कामानं वसं अन्वग”न्ति एत्थ अन्वगन्ति पदस्स विय च। सब्बमेतं अतीतत्थवसेन वुत्तं – अहं तण्हाक्खयसङ्खातं अरहत्तफलं अधिगतोस्मीति हि अत्थो।</p>

<p rend="bodytext"></p>
<p rend="bodytext" n="1105"><hi rend="paranum">११०५</hi><hi rend="dot">.</hi> <hi rend="bold">मतन्तरे क्वचि धातु-विभत्ति-पच्चयानं दीघ-विपरीत-आदेसलोपागमा च। </hi></p>
<p rend="bodytext">गरूनं मतन्तरे अनिप्फन्नानं अञ्ञेसं पदानं साधनत्थं क्वचि धातु-विभत्ति-पच्चयानं दीघ-विपरीत-आदेस-लोपागम इच्चेतानि कारियानि जिनवचनानुरूपानि कातब्बानीति वुत्तं, तस्मा एतं लक्खणं अनिप्फन्नानं साधनत्थं मनसि कातब्बं।</p>

<p rend="bodytext"></p>
<p rend="gatha1">इच्चेवं अच्चन्तसुसेवनीये, धम्मे मुनिन्देन सुदेसिते च;</p>
<p rend="gatha1">विञ्ञूनं इच्छं परमं पटुत्तं, आख्यातमेतं विपुलं अभासिं।</p>

<p rend="bodytext"></p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे आख्यातकप्पो नाम पञ्चवीसतिमो परिच्छेदो।</p>


<p rend="chapter">२६. किब्बिधानकप्प</p>
<p rend="gatha1">इतो परं पवक्खामि किब्बिधानं हितक्करं;</p>
<p rend="gatha1">कोसल्लत्थाय विञ्ञूनं पाळिधम्मे सुभासिते।</p>

<p rend="bodytext"></p>
<p rend="bodytext" n="1106"><hi rend="paranum">११०६</hi><hi rend="dot">.</hi> <hi rend="bold">कम्मादिम्हि धातुतो णो। </hi></p>
<p rend="bodytext">कम्मादिम्हि धातुतो णपच्चयो होति – कम्मं करोतीति कम्मकारो, एवं मालकारो, कुम्भकारो इच्चादि।</p>

<p rend="bodytext"></p>
<p rend="bodytext" n="1107"><hi rend="paranum">११०७</hi><hi rend="dot">.</hi> <hi rend="bold">सञ्ञायं अ, न्वागमो। </hi></p>
<p rend="bodytext">सञ्ञायं अभिधेय्यायं कम्मादिम्हि धातुतो अपच्चयो होति, नामम्हि च नुकारागमो होति – अरिं दमेतीति अरिन्दमो, एवं वेस्सन्तरो इच्चादि।</p>

<p rend="bodytext"></p>
<p rend="bodytext" n="1108"><hi rend="paranum">११०८</hi><hi rend="dot">.</hi> <hi rend="bold">पुरे ददा च इं। </hi></p>
<p rend="bodytext">पुरसद्दे आदिम्हि दद इच्चेताय धातुया अकारपच्चयो होति, पुरसद्दस्स अकारस्स इं च होति – पुरे दानं ददातीति पुरिन्ददो।</p>

<p rend="bodytext"></p>
<p rend="bodytext" n="1109"><hi rend="paranum">११०९</hi><hi rend="dot">.</hi> <hi rend="bold">ण्वु-त्व-आवी वा सब्बाहि। </hi></p>
<p rend="bodytext">सब्बाहि धातूहि कम्मादिम्हि वा अकम्मादिम्हि वा अकार-ण्वु-तु-आवी इच्चेते पच्चया होन्ति – तं करोतीति तक्करो, हितं करोतीति हितक्करो, विनेति तेन तस्मिं वाति विनयो, निस्साय नं वसतीति निस्सयो; ण्वुम्हि – रथं करोतीति रथकारको, अन्नं ददातीति अन्नदायको, सत्ते विनेतीति विनायको, करोतीति कारको, ददातीति दायको, नेतीति नायको; तुम्हि – तस्स कत्ता तक्कत्ता, भोजनस्स दाता भोजनदाता, करोतीति कत्ता, सरतीति सरिता; आविम्हि – भयं पस्सतीति भयदस्सावी इच्चेवमादि।</p>

<p rend="bodytext"></p>
<p rend="bodytext" n="1110"><hi rend="paranum">१११०</hi><hi rend="dot">.</hi> <hi rend="bold">विस-रुज-पदादीहि णो। </hi></p>
<p rend="bodytext">पविसतीति पवेसो, रुजतीति रोगो, उप्पज्जतीति उप्पादो, फुसतीति फस्सो, उच्चतीति ओको, भवतीति भावो, अयतीति आयो, सम्मा बुज्झतीति सम्बोधो।</p>

<p rend="bodytext"></p>
<p rend="bodytext" n="1111"><hi rend="paranum">११११</hi><hi rend="dot">.</hi> <hi rend="bold">भावत्थे च।</hi></p>
<p rend="bodytext">भावे अभिधातब्बे धातूहि णपच्चयो होति – पचनं पाको, चजनं चागो, भवनं भावो इच्चेवमादि।</p>

<p rend="bodytext"></p>
<p rend="bodytext" n="1112"><hi rend="paranum">१११२</hi><hi rend="dot">.</hi> <hi rend="bold">क्वि सब्बतो। </hi></p>
<p rend="bodytext">सब्बधातूहि क्विपच्चयो होति – सम्भवतीति सम्भू, एवं विभू, अभिभू, भुजन्तो गच्छतीति भुज-गो, सुट्ठु खणतीति सङ्खो।</p>

<p rend="bodytext"></p>
<p rend="bodytext" n="1113"><hi rend="paranum">१११३</hi><hi rend="dot">.</hi> <hi rend="bold">धरादितो रम्मो। </hi></p>
<p rend="bodytext">यथानुसिट्ठं पटिपज्जमाने चतूसु अपायेसु अपतमाने सत्ते धारेतीति धम्मो, धरति तेनाति वा धम्मो; करियते तन्ति कम्मं।</p>

<p rend="bodytext"></p>
<p rend="bodytext" n="1114"><hi rend="paranum">१११४</hi><hi rend="dot">.</hi> <hi rend="bold">तस्सील-तद्धम्म-तस्साधुकारीसु णी-त्व-आवी। </hi></p>
<p rend="bodytext">तस्सीलो तद्धम्मो तस्साधुकारीति एतेसु अत्थेसु गम्यमानेसु सब्बधातुतो णी तु आवी इच्चेते पच्चया होन्ति – पियं पसंसितुं सीलं यस्स रञ्ञो सो होति राजा पियप्पसंसी, पियं पसंसनसीलोति वा पियप्पसंसी, पियं पसंसनधम्मोति वा पियप्पसंसी, पियप्पसंसने साधुकारीति वा पियप्पसंसी; ब्रह्मं चरितुं सीलं यस्स पुग्गलस्स सो होति पुग्गलो ब्रह्मचारी, ब्रह्मं चरणसीलोति वा ब्रह्मचारी, ब्रह्मं चरणधम्मोति वा ब्रह्मचारी, ब्रह्मं चरणे साधुकारीति वा ब्रह्मचारी, एस नयो अञ्ञत्रापि यथारहं; पसय्ह पवत्तितुं सीलं यस्स रञ्ञो सो होति राजा पसय्हप्पवत्ता, अथ वा पसय्ह पवत्तितुं कथेतुं सीलं अस्साति पसय्हप्पवत्ता; भयं पस्सितुं सीलं यस्स समणस्स सो होति समणो भयदस्सावी; मल्लं करणसीलो मल्लकारी, एवं पापकारी, सीघयायी। तत्र इत्थिलिङ्गे वत्तब्बे पियप्पसंसिनी, ब्रह्मचारिनीति आदिना वत्तब्बं, नपुंसके वत्तब्बे पियप्पसंसि, ब्रह्मचारीति आदिना रस्सवसेन वत्तब्बं, कुलं चित्तन्ति वा सम्बन्धो, एस नयो अञ्ञत्रापि।</p>

<p rend="bodytext"></p>
<p rend="bodytext" n="1115"><hi rend="paranum">१११५</hi><hi rend="dot">.</hi> <hi rend="bold">गमितो रो ओदन्तो। </hi></p>
<p rend="bodytext">गमुधातुतो ओकारन्तो रो इति पच्चयो होति – गच्छतीति गो।</p>

<p rend="bodytext"></p>
<p rend="bodytext" n="1116"><hi rend="paranum">१११६</hi><hi rend="dot">.</hi> <hi rend="bold">सुतो आ। </hi></p>
<p rend="bodytext">सुणातीति सा।</p>

<p rend="bodytext"></p>
<p rend="bodytext" n="1117"><hi rend="paranum">१११७</hi><hi rend="dot">.</hi> <hi rend="bold">सद्दकुधचलमण्डत्थ रुचादितो यु। </hi></p>
<p rend="bodytext">सद्द-कुध-चल-मण्डत्थेहि च रुचादीहि च धातूहि युपच्चयो होति तस्सीलादीसु अत्थेसु – घोसनसीलो घोसनधम्मो घोसने साधुकारीति घोसनो, एवं भासनो, कोधनो, रोसनो, चलनो, कम्पनो, फन्दनो, मण्डनो, विभूसनो, रोचनो, तेजनो, वड्ढनो इच्चेवमादि।</p>

<p rend="bodytext"></p>
<p rend="bodytext" n="1118"><hi rend="paranum">१११८</hi><hi rend="dot">.</hi> <hi rend="bold">पारादिगमितो रू। </hi></p>
<p rend="bodytext">पारादीहि उपपदेहि परस्मा गमिधातुम्हा परो रूपच्चयो होति वा तस्सीलादीसु अत्थेसु – भवपारं गन्तुं सीलं यस्स पुरिसस्स सो होति भवपारगू, एवं अन्तगू, वेदगू। तस्सीलादीसूति किं – पारङ्गतो। पारादिगमितोति किं – अनुगामी।</p>

<p rend="bodytext"></p>
<p rend="bodytext" n="1119"><hi rend="paranum">१११९</hi><hi rend="dot">.</hi> <hi rend="bold">भिक्खादीहि च। </hi></p>
<p rend="bodytext">भिक्ख इच्चेवमादीहि धातूहि रूपच्चयो होति तस्सीलादीसु अत्थेसु – भिक्खनसीलो भिक्खु, विजाननसीलो विञ्ञू।</p>

<p rend="bodytext"></p>
<p rend="bodytext" n="1120"><hi rend="paranum">११२०</hi><hi rend="dot">.</hi> <hi rend="bold">णुको हनत्यादीनं। </hi></p>
<p rend="bodytext">हनत्यादीनं धातूनं अन्ते णुकपच्चयो होति तस्सीलादीसु अत्थेसु – आहननसीलो आघातुको, करणसीलो कारुको।</p>

<p rend="bodytext"></p>
<p rend="bodytext" n="1121"><hi rend="paranum">११२१</hi><hi rend="dot">.</hi> <hi rend="bold">अञ्ञत्थेसु च णी। </hi></p>
<p rend="bodytext">वुत्तप्पकारत्थेसु ततो अञ्ञेसु च अत्थेसु णीपच्चयो होति – पण्डितं अत्तानं मञ्ञतीति पण्डितमानी, एवं बहुस्सुतमानी; सत्तवो घातेतीति सत्तुघाती, दीघं चिरकालं जीवतीति दीघजीवी, धम्मं वदतीति धम्मवादी, सीहो विय निब्भयं नदतीति सीहनादी, भूमियं सयतीति भूमिसायी इच्चेवमादि।</p>

<p rend="bodytext"></p>
<p rend="bodytext" n="1122"><hi rend="paranum">११२२</hi><hi rend="dot">.</hi> <hi rend="bold">पदन्ते न्वागमो निग्गहीतं। </hi></p>
<p rend="bodytext">पदन्ते नुकारागमो निग्गहीतं आपज्जति – अरिं दमेतीति अरिन्दमो, वेस्सं तरतीति वेस्सन्तरो राजा, पभं करोतीति पभङ्करो भगवा।</p>

<p rend="bodytext"></p>
<p rend="bodytext" n="1123"><hi rend="paranum">११२३</hi><hi rend="dot">.</hi> <hi rend="bold">समादिहनत्व’ अञ्ञाय वा रो, हनस्स घो। </hi></p>
<p rend="bodytext">संआदिपुब्बाय हन इच्चेताय धातुया अञ्ञाय वा धातुया रपच्चयो होति, हनस्स घो च – समग्गं कम्मं समुपगच्छति सम्मदेव किलेसदरथे हन्तीति वा संघो; पटिहनतीति पटिघो; विविधे सत्ते भुसो हनतीति व्यग्घो; समन्ततो नगरस्स बाहिरे खञ्ञतीति परिखा; अन्तं करोतीति अन्तको। समादीति किं – उपघातो।</p>

<p rend="bodytext"></p>
<p rend="bodytext" n="1124"><hi rend="paranum">११२४</hi><hi rend="dot">.</hi> <hi rend="bold">रम्हि र-अन्तो रादि लोपं। </hi></p>
<p rend="bodytext">रम्हि पच्चये परे सब्बो धातुअन्तो रकारादि लोपं आपज्जति – अन्तको, पारगू, सत्था, दिट्ठो इच्चेवमादि।</p>

<p rend="bodytext"></p>
<p rend="bodytext" n="1125"><hi rend="paranum">११२५</hi><hi rend="dot">.</hi> <hi rend="bold">भावे कम्मे च तब्बानीया। </hi></p>
<p rend="bodytext">भावे कम्मे च तब्ब अनीय इच्चेते पच्चया होन्ति सब्बधातूहि – भूयते अभवित्थ भविस्सते भवितब्बं भवनीयं, असितब्बं असनीयं, पज्जितब्बं पज्जनीयं, कत्तब्बं करणीयं, गन्तब्बं गमनीयं, रमितब्बं रमणीयं।</p>

<p rend="bodytext"></p>
<p rend="bodytext" n="1126"><hi rend="paranum">११२६</hi><hi rend="dot">.</hi> <hi rend="bold">ण्यो तेय्यो च। </hi></p>
<p rend="bodytext">भावे कम्मे च ण्य तेय्य इच्चेते पच्चया होन्ति यथारहं धातूहि – कत्तब्बं कारियं, चेतब्बं चेय्यं, नेतब्बं नेय्यं; ञातब्बं ञातेय्यं, पस्सितब्बं दिट्ठेय्यं।</p>

<p rend="bodytext"></p>
<p rend="bodytext" n="1127"><hi rend="paranum">११२७</hi><hi rend="dot">.</hi> <hi rend="bold">करतो रिच्च। </hi></p>
<p rend="bodytext">करधातुतो रिच्चपच्चयो होति भावे कम्मे च – कत्तब्बं किच्चं।</p>

<p rend="bodytext"></p>
<p rend="bodytext" n="1128"><hi rend="paranum">११२८</hi><hi rend="dot">.</hi> <hi rend="bold">भूतो ण्यस्स’ अब्ब’ ऊकारेन। </hi></p>
<p rend="bodytext">भू इच्चेताय धातुया ण्यपच्चयस्स ऊकारेन सह अब्बादेसो होति – भवितब्बो भब्बो, भवितब्बं भब्बं।</p>

<p rend="bodytext"></p>
<p rend="bodytext" n="1129"><hi rend="paranum">११२९</hi><hi rend="dot">.</hi> <hi rend="bold">वद-मद-गम-युज-गरह-आकारादीहि ज्ज-म्म-ग्ग-य्ह-एय्या, गारो वा।</hi></p>
<p rend="bodytext">वद-मद-गम-युज-गरह-आकारन्तादीहि धातूहि ण्यपच्चयस्स यथाक्कमं ज्ज-म्म-ग्ग-य्ह-एय्यादेसा होन्ति, धात्वन्तेन सह गरहस्स च गारो होति भावे कम्मे च – वत्तब्बं वज्जं, मदनीयं मज्जं, गमनीयं गम्मं, योजनीयं योग्गं, गरहितब्बं गारय्हं, दातब्बं देय्यं, पातब्बं पेय्यं, हातब्बं हेय्यं, मातब्बं मेय्यं, ञातब्बं ञेय्यं इच्चेवमादि।</p>

<p rend="bodytext"></p>
<p rend="bodytext" n="1130"><hi rend="paranum">११३०</hi><hi rend="dot">.</hi> <hi rend="bold">कत्तरि च तव्यो यथातन्ति। </hi></p>
<p rend="bodytext">भाव-कम्मेसु चेव कत्तरि च तव्यपच्चयो होति तन्तिया अनुरूपेन – “कामेसु पातव्यतं आपज्जिंसु”। एत्थ च पातव्यतन्ति परिभुञ्जितब्बतन्ति वा परिभुञ्जनं कतन्ति वा अत्थो, पासद्दो पन परिभोगत्थो।</p>

<p rend="bodytext"></p>
<p rend="bodytext" n="1131"><hi rend="paranum">११३१</hi><hi rend="dot">.</hi> <hi rend="bold">ते किच्चा। </hi></p>
<p rend="bodytext">ते पच्चया तब्बादयो रिच्चन्ता किच्चसञ्ञा वेदितब्बा। किच्चसञ्ञाय किं पयोजनं – “भाव-कम्मेसु किच्च-क्त-क्खत्था”।</p>

<p rend="bodytext"></p>
<p rend="bodytext" n="1132"><hi rend="paranum">११३२</hi><hi rend="dot">.</hi> <hi rend="bold">अञ्ञे कित। </hi></p>
<p rend="bodytext">अञ्ञे पच्चया कित-इच्चेव सञ्ञा होन्ति। कित-सञ्ञाय किं पयोजनं – “कत्तरि कित”।</p>

<p rend="bodytext"></p>
<p rend="bodytext" n="1133"><hi rend="paranum">११३३</hi><hi rend="dot">.</hi> <hi rend="bold">नन्दादितो यु। </hi></p>
<p rend="bodytext">नन्दादितो धातुतो युपच्चयो होति भावकम्मेसु – नन्दते नन्दनं, नन्दितब्बं वा नन्दनं वनं, गहणीयं गहणं, चरितब्बं चरणं।</p>

<p rend="bodytext"></p>
<p rend="bodytext" n="1134"><hi rend="paranum">११३४</hi><hi rend="dot">.</hi> <hi rend="bold">कत्तु-करणाधिकरणेसु च। </hi></p>
<p rend="bodytext">कत्तु-करणाधिकरणेसु च युपच्चयो होति। कत्तरि ताव – रजं हरतीति रजोहरणं; करणे – करोति तेनाति करणं; अधिकरणे – तिट्ठन्ति एत्थाति ठानं।</p>

<p rend="bodytext"></p>
<p rend="bodytext" n="1135"><hi rend="paranum">११३५</hi><hi rend="dot">.</hi> <hi rend="bold">रहादितो अनस्स णो। </hi></p>
<p rend="bodytext">रकार-हकारादिअन्तेहि धातूहि अनादेसस्स णो होति – करोति तेनाति करणं, पूरेति तेनाति पूरणं, गाहो गहणं, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="1136"><hi rend="paranum">११३६</hi><hi rend="dot">.</hi> <hi rend="bold">न वनगहनादीसु च। </hi></p>
<p rend="bodytext">वनगहनादीसु अनादेसस्स णो न होति – वनगहनं उदकगहनं कललगहनं इच्चादि। वनगहनादीसूति किं – पटिसन्धिग्गहणं।</p>

<p rend="bodytext"></p>
<p rend="bodytext" n="1137"><hi rend="paranum">११३७</hi><hi rend="dot">.</hi> <hi rend="bold">णादयो तेकालिका। </hi></p>
<p rend="bodytext">णादयो पच्चया युपच्चयन्ता तेकालिकाति वेदितब्बा, यथा – कुम्भं करोति अकासि करिस्सतीति कुम्भकारो, करोति अकासि करिस्सति तेनाति करणं, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="1138"><hi rend="paranum">११३८</hi><hi rend="dot">.</hi> <hi rend="bold">सञ्ञायं इ दा-धाहि। </hi></p>
<p rend="bodytext">सञ्ञायं अभिधेय्यायं दा धा इच्चेतेहि धातूहि इपच्चयो होति – आदियतीति आदि, एवं उपादि; उदकं दधातीति उदधि, महोदकं दधातीति महोदधि, एवं जलधि; वालानि दधाति तस्मिन्ति वालधि; सन्धीयति सन्निधातीति वा सन्धि, निधीयतीति निधि, एवं विधीयति विदधाति विधानं वा विधि; सम्मा समं वा चित्तं आदधातीति समाधि।</p>

<p rend="bodytext"></p>
<p rend="bodytext" n="1139"><hi rend="paranum">११३९</hi><hi rend="dot">.</hi> <hi rend="bold">ति कित चासिट्ठे। </hi></p>
<p rend="bodytext">सञ्ञायं अभिधेय्यायं सब्बधातूहि तिपच्चयो होति कितपच्चयो च आसिट्ठे – जिनो जनं बुज्झतूति जिनबुद्धि, धनं अस्स भवतूति धनभूति; कितपच्चये – भवतूति भूतो, धम्मो एनं ददातूति धम्मदिन्नो, वड्ढतूति वड्ढमानो, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="1140"><hi rend="paranum">११४०</hi><hi rend="dot">.</hi> <hi rend="bold">इत्थियं यथातन्तिं अ-ति-यवो। </hi></p>
<p rend="bodytext">इत्थियं अभिधेय्यायं सब्बधातूहि अकार-ति-यु इच्चेते पच्चया तन्तिया अनुरूपेन होन्ति, अपच्चये ताव – जीरति जीरणं वा जरा, पटिसम्भिज्जतीति पटिसम्भिदा, पटिपज्जति एतायाति पटिपदा, एवं सम्पदा, आपदा; उपादियतीति उपादा, चिन्तनं चिन्ता, पतिट्ठानं पतिट्ठा; सिक्खनं सिक्खीयतीति वा सिक्खा, एवं भिक्खा; सम्पत्तिअभिमुखं झायतीति अभिज्झा; वज्जावज्जस्स उपनिज्झायनं उपज्झा उपज्झायस्स भावो, यं सन्धाय वुत्तं “उपज्झं गाहापेतब्बो”ति, उपसम्पदापेक्खोति सम्बन्धो। तिपच्चये – मनति जानातीति मति, मननं वा मति; सरणं सति। युपच्चये – चेतयतीति चेतना, वेदयतीति वेदना, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="1141"><hi rend="paranum">११४१</hi><hi rend="dot">.</hi> <hi rend="bold">करम्हा रिरिय। </hi></p>
<p rend="bodytext">करधातुस्मा इत्थियं अनित्थियं वा अभिधेय्यायं रिरियपच्चयो होति – कत्तब्बा किरिया, करणं किरियं।</p>

<p rend="bodytext"></p>
<p rend="bodytext" n="1142"><hi rend="paranum">११४२</hi><hi rend="dot">.</hi> <hi rend="bold">त-तवन्तु-तावी तीते। </hi></p>
<p rend="bodytext">ब्रह्मचरियं वुसितो वुसितवा वुसितावी, अग्गिं हुतो हुतवा हुतावी, ओदनं भुत्तो भुत्तवा भुत्तावी। तत्थ अवसीति वुसितो, अहवीति हुतो, अभुञ्जीति भुत्तो, एस नयो सेसेसुपि; तत्र वुसितवाति एवंपकारानि गुणवन्तसदिसानि पदमालावसेन, वुसितावीति एवंपकारानि पन दण्डीसदिसानि; इनीपच्चये तानि वुसिताविनीति आदीनि भवन्ति, नपुंसके रस्सत्तवसेन वुसितावि इच्चादीनि भवन्ति।</p>

<p rend="bodytext"></p>
<p rend="bodytext" n="1143"><hi rend="paranum">११४३</hi><hi rend="dot">.</hi> <hi rend="bold">भावकम्मे च त। </hi></p>
<p rend="bodytext">भावे च कम्मे च अतीते काले तपच्चयो होति सब्बधातूहि। भावे ताव – गायनं अगायित्थाति वा गीतं; नच्चनं अनच्चित्थाति वा नच्चं, एवं नट्टं; हसनं हसितं। कम्मनि – अभासियित्थाति वा भासितं पुरिसेन, एवं देसितं, कतं, सितं, सयितं; अरुज्जित्थाति रोदितं, रुण्णं वा इच्चेवमादि।</p>

<p rend="bodytext"></p>
<p rend="bodytext" n="1144"><hi rend="paranum">११४४</hi><hi rend="dot">.</hi> <hi rend="bold">बुध-गमादीहि सब्बत्थ कत्तरि। </hi></p>
<p rend="bodytext">बुध गमु इच्चेवमादीहि कत्तरि तपच्चयो होति सब्बकाले – सब्बे सङ्खतासङ्खत-सम्मुतिभेदे धम्मे बुज्झति अबुज्झि बुज्झिस्सतीति बुद्धो, एवं सरणङ्गतो, समथङ्गतो इच्चेवमादि।</p>

<p rend="bodytext"></p>
<p rend="bodytext" n="1145"><hi rend="paranum">११४५</hi><hi rend="dot">.</hi> <hi rend="bold">जिस्मा इन। </hi></p>
<p rend="bodytext">जि इच्चेताय धातुया इनपच्चयो होति सब्बकाले कत्तरि – पापके अकुसले धम्मे जिनाति अजिनि जिनिस्सतीति जिनो।</p>

<p rend="bodytext"></p>
<p rend="bodytext" n="1146"><hi rend="paranum">११४६</hi><hi rend="dot">.</hi> <hi rend="bold">सुपस्मा भावे च। </hi></p>
<p rend="bodytext">सुप इच्चेतस्मा धातुस्मा इनपच्चयो होति कत्तरि भावे च – सुपतीति सुपिनो, सुपनं वा सुपिनो।</p>

<p rend="bodytext"></p>
<p rend="bodytext" n="1147"><hi rend="paranum">११४७</hi><hi rend="dot">.</hi> <hi rend="bold">ईस-दु-सुतो खो भाव-कम्मेसु। </hi></p>
<p rend="bodytext">ईस-दु-सुतो उपपदतो परेहि धातूहि खपच्चयो होति भाव-कम्मेसु – ईसं सीयति भवता ईसस्सयो, दुक्खेन सीयति भवता दुस्सयो, सुखेन सीयति भवता सुस्सयो; ईसं करियतीति ईसक्करं कम्मं भवता, दुक्खेन करियतीति दुक्करं, हितं भवता सुखेन करियतीति सुकरं, पापं बालेन; दुक्खेन भरियतीति दुब्भरो महिच्छो, सुखेन भरियतीति सुभरो अप्पिच्छो; दुक्खेन रक्खितब्बन्ति दुरक्खं चित्तं, दुक्खेन पस्सितब्बोति दुद्दसो धम्मो; सुखेन दस्सितब्बन्ति सुदस्सं परवज्जं; दुक्खेन अनुबुज्झितब्बोति दुरनुबोधो धम्मो, सुखेन बुज्झितब्बन्ति सुबोधं इच्चेवमादि।</p>

<p rend="bodytext"></p>
<p rend="bodytext" n="1148"><hi rend="paranum">११४८</hi><hi rend="dot">.</hi> <hi rend="bold">इच्छत्थेसु तवेतुं वा समानकत्तुकेसु। </hi></p>
<p rend="bodytext">इच्छत्थेसु समानकत्तुकेसु धातूसु सन्तेसु सब्बधातूहि तवे तुं इच्चेते पच्चया होन्ति वा सब्बकाले कत्तरि – पुञ्ञानि कातवे इच्छति, सद्धम्मं सोतुमिच्छति।</p>

<p rend="bodytext"></p>
<p rend="bodytext" n="1149"><hi rend="paranum">११४९</hi><hi rend="dot">.</hi> <hi rend="bold">तुं अरह-सक्कादीसु। </hi></p>
<p rend="bodytext">अरह-सक्कादीसु अत्थेसु सब्बधातूहि तुंपच्चयो होति – “को तं निन्दितुं अरहति; सक्का जेतुं धनेन वा; भब्बो नियामं ओक्कमितुं”, अनुच्छविको भवं दानं पटिग्गहेतुं, इदं कातुं अनुरूपं, दातुं युत्तं, दातुं वत्तुं च लभति, एवं वट्टति भासितुं; बन्धितुं न च कप्पति, कालो भुञ्जितुं इच्चेवमादि।</p>

<p rend="bodytext"></p>
<p rend="bodytext" n="1150"><hi rend="paranum">११५०</hi><hi rend="dot">.</hi> <hi rend="bold">पुब्बकाल’ एककत्तुकानं तुन-त्वान-त्वा पायेन। </hi></p>
<p rend="bodytext">पुब्बकाले समानकत्तुकानं धातूनं तुन त्वान त्वा इच्चेते पच्चया होन्ति येभुय्येन – कातुन कम्मं गच्छति, अकातुन पुञ्ञं किलिस्सन्ति सत्ता, सुत्वा(न) धम्मं मोदति, सुत्वा जानिस्साम इच्चेवमादि।</p>

<p rend="bodytext"></p>
<p rend="bodytext" n="1151"><hi rend="paranum">११५१</hi><hi rend="dot">.</hi> <hi rend="bold">कदाचि समाने च। </hi></p>
<p rend="bodytext">समानकाले च समानकत्तुकानं धातूनं तुन त्वान त्वा इच्चेते पच्चया होन्ति कदाचि – “अन्धकारं निहन्त्वान उदितोयं दिवाकरो”, एत्थ च त्वानप्पयोगदस्सनेनेव तुन त्वापयोगापि दस्सिताव होन्ति।</p>

<p rend="bodytext"></p>
<p rend="bodytext" n="1152"><hi rend="paranum">११५२</hi><hi rend="dot">.</hi> <hi rend="bold">अपरे च। </hi></p>
<p rend="bodytext">अपरे काले च समानकत्तुकानं धातूनं तुन त्वान त्वा इच्चेते पच्चया होन्ति कदाचि – द्वारं अवरित्वा पविसतीति।</p>

<p rend="bodytext"></p>
<p rend="bodytext" n="1153"><hi rend="paranum">११५३</hi><hi rend="dot">.</hi> <hi rend="bold">असमानकत्तरिपि। </hi></p>
<p rend="bodytext">असमानकत्तरिपि धातूहि तुन त्वान त्वा इच्चेते पच्चया होन्ति कदाचि – सीहं दिस्वा भयं होति, “पञ्ञाय चस्स दिस्वा आसवा परिक्खीणा”।</p>

<p rend="bodytext"></p>
<p rend="bodytext" n="1154"><hi rend="paranum">११५४</hi><hi rend="dot">.</hi> <hi rend="bold">परपदयोगे च। </hi></p>
<p rend="bodytext">परपदयोगेपि धातूहि त्वादयो पच्चया होन्ति कदाचि – अप्पत्वा नदिं पब्बतो, अतिक्कम्म पब्बतं नदी।</p>

<p rend="bodytext"></p>
<p rend="bodytext" n="1155"><hi rend="paranum">११५५</hi><hi rend="dot">.</hi> <hi rend="bold">लक्खण-हेतुआदिप्पयोगे च। </hi></p>
<p rend="bodytext">लक्खण-हेतुआदिप्पयोगेपि धातूहि त्वादयो पच्चया होन्ति कदाचि – सीहं दिस्वा भयं होति, घतं पिवित्वा बलं जायते, धन्ति कत्वा दण्डो पतितो।</p>

<p rend="bodytext"></p>
<p rend="bodytext" n="1156"><hi rend="paranum">११५६</hi><hi rend="dot">.</hi> <hi rend="bold">व्यत्तये सद्दसिद्धप्पयोगे च। </hi></p>
<p rend="bodytext">व्यत्तये सद्दसिद्धप्पयोगेपि धातूहि त्वादयो पच्चया होन्ति कदाचि – उपादाय रूपं, न्हत्वा गमनं, भुत्वा सयनं इच्चेवमादि।</p>

<p rend="bodytext"></p>
<p rend="bodytext" n="1157"><hi rend="paranum">११५७</hi><hi rend="dot">.</hi> <hi rend="bold">वत्तमाने विप्पकतवचने मान’अन्ता। </hi></p>
<p rend="bodytext">वत्तमाने काले विप्पकतवचने वत्तब्बे सब्बधातूहि मान अन्त इच्चेते पच्चया होन्ति – सरमानो रोदति, गच्छन्तो गण्हाति, गच्छन्तो सो भारद्वाजो अद्दस अच्चुतं इसिं।</p>

<p rend="bodytext"></p>
<p rend="bodytext" n="1158"><hi rend="paranum">११५८</hi><hi rend="dot">.</hi> <hi rend="bold">अविप्पकतवचने अनियामितकाले अन्तो। </hi></p>
<p rend="bodytext">अविप्पकतवचने वत्तब्बे अनियामितकाले धातुतो अन्तपच्चयो होति – सो महन्तो होति, महन्तो अहोसि, महन्तो भविस्सति, महा भवति, महा आसि, महा भविस्सति।</p>

<p rend="bodytext"></p>
<p rend="bodytext" n="1159"><hi rend="paranum">११५९</hi><hi rend="dot">.</hi> <hi rend="bold">सासादितो रत्थु। सदेवकं लोकं सासतीति सत्था। </hi></p>

<p rend="bodytext"></p>
<p rend="bodytext" n="1160"><hi rend="paranum">११६०</hi><hi rend="dot">.</hi> <hi rend="bold">पादितो रितु। </hi></p>
<p rend="bodytext">पाति पुत्तन्ति पिता, पुत्तं पियायतीति वा पिता, पुत्तं पीनयति तप्पेतीति वा पिता; मातापितूहि धारियतेति धीता।</p>

<p rend="bodytext"></p>
<p rend="bodytext" n="1161"><hi rend="paranum">११६१</hi><hi rend="dot">.</hi> <hi rend="bold">मानादीहि रातु। </hi></p>
<p rend="bodytext">धम्मेन पुत्तं मानेतीति माता, पुब्बे भासतीति भाता, येभुय्येन हि जेट्ठकभाता भासतीति भाताति वुत्तो, तस्मा इतरो पच्छा भासतीति भाताति वत्तब्बो।</p>

<p rend="bodytext"></p>
<p rend="bodytext" n="1162"><hi rend="paranum">११६२</hi><hi rend="dot">.</hi> <hi rend="bold">आगमितो तुको। </hi></p>
<p rend="bodytext">आपुब्बस्मा गमिधातुतो तुकपच्चयो होति – आगच्छतीति आगन्तुको।</p>

<p rend="bodytext"></p>
<p rend="bodytext" n="1163"><hi rend="paranum">११६३</hi><hi rend="dot">.</hi> <hi rend="bold">इको भब्बे। </hi></p>
<p rend="bodytext">गमुइच्चेतस्मा इकपच्चयो होति भब्बे – गमिस्सति गन्तुं भब्बोति गमिको भिक्खु।</p>

<p rend="bodytext"></p>
<p rend="bodytext" n="1164"><hi rend="paranum">११६४</hi><hi rend="dot">.</hi> <hi rend="bold">मतन्तरे पच्चया-द-अनिट्ठा निपातना सिज्झन्ति। </hi></p>
<p rend="bodytext">गरूनं मतन्तरे सङ्ख्या-नाम-समास-तद्धित-आख्यात-कितकेसु सप्पच्चया ये सद्दा अनिट्ठङ्गता, तेपि निपातनाव सिज्झन्तीति वुत्तं; यथा ये च पयोगा वोहारूपगा साधुसद्दा, ते वुत्तप्पकारेहि पच्चयेहि अनिप्फन्ना निपातना सिज्झन्तीति च वुत्तं। इदम्पि मनसि कातब्बं।</p>

<p rend="bodytext"></p>
<p rend="bodytext" n="1165"><hi rend="paranum">११६५</hi><hi rend="dot">.</hi> <hi rend="bold">गे गी त-तिसु। </hi></p>
<p rend="bodytext">गे इच्चेतस्स धातुस्स गीआदेसो होति तपच्चयतिपच्चयेसु – गीतं गीति सङ्गीति।</p>

<p rend="bodytext"></p>
<p rend="bodytext" n="1166"><hi rend="paranum">११६६</hi><hi rend="dot">.</hi> <hi rend="bold">नतिम्हा तस्स सच्च-ट्टन्तेन। </hi></p>
<p rend="bodytext">नतिधातुम्हा परस्स तपच्चयस्स धातुअन्तेन सह च्च-ट्टादेसा होन्ति – नच्चं नट्टं।</p>

<p rend="bodytext"></p>
<p rend="bodytext" n="1167"><hi rend="paranum">११६७</hi><hi rend="dot">.</hi> <hi rend="bold">इम-समानापरेहि ज्ज-ज्जु। </hi></p>
<p rend="bodytext">इम समान अपर इच्चेतेहि ज्ज ज्जु इच्चेते पच्चया होन्ति – इमस्मिं काले अज्ज, वत्तमानादिवसेन समानकाले सज्जु, तस्मिं खणे, तथा हि “न हि पापं कतं कम्मं सज्जुखीरंव मुच्चती”ति एत्थ सज्जुखीरन्ति तङ्खणंयेव धेनुया थनेहि निक्खन्तं अब्भुण्हखीरन्ति अत्थो; अपरस्मिं काले अपरज्जु, अनन्तरातिक्कन्तदिवसे, हिय्योति अत्थो, सुवे वा, तथा हि “पिण्डपातपटिक्कन्ते विहारं पविसित्वा सायं वा निक्खमति अपरज्जु वा कालेना”ति एत्थ पुनदिवसे पातो वाति अत्थं वदन्ति।</p>

<p rend="bodytext"></p>
<p rend="bodytext" n="1168"><hi rend="paranum">११६८</hi><hi rend="dot">.</hi> <hi rend="bold">इमस्स’ अत्तं ज्जम्हि। </hi></p>
<p rend="bodytext">इमसद्दस्स ज्जम्हि परे अत्तं होति – अज्ज।</p>

<p rend="bodytext"></p>
<p rend="bodytext" n="1169"><hi rend="paranum">११६९</hi><hi rend="dot">.</hi> <hi rend="bold">समानस्स ज्जम्हि सो। </hi></p>
<p rend="bodytext">समानसद्दस्स ज्जम्हि सकारादेसो होति – सज्ज।</p>

<p rend="bodytext"></p>
<p rend="bodytext" n="1170"><hi rend="paranum">११७०</hi><hi rend="dot">.</hi> <hi rend="bold">सास-दिसेहि रिट्ठो तस्स। </hi></p>
<p rend="bodytext">सास दिस इच्चेतेहि धातूहि तकारपच्चयस्स रिट्ठादेसो होति – अनुसिट्ठो सो मया, दिट्ठं मे रूपं।</p>

<p rend="bodytext"></p>
<p rend="bodytext" n="1171"><hi rend="paranum">११७१</hi><hi rend="dot">.</hi> <hi rend="bold">दिसतो किच्चतस्स रट्ठो। </hi></p>
<p rend="bodytext">दिसधातुतो परस्स किच्चतकारस्स रट्ठ इच्चादेसो होति – दस्सनीयं दट्ठब्बं।</p>

<p rend="bodytext"></p>
<p rend="bodytext" n="1172"><hi rend="paranum">११७२</hi><hi rend="dot">.</hi> <hi rend="bold">तुं-त्वानं रट्ठुं। </hi></p>
<p rend="bodytext">दिसतो परेसं तुं त्वा इच्चेतेसं रट्ठुं इच्चादेसो होति – भिक्खुसंघं दट्ठुं विहारं गच्छति, नेक्खम्मं दट्ठु खेमतो, एत्थ च दट्ठुन्ति दिस्वा, दस्सनहेतूति अत्थो।</p>

<p rend="bodytext"></p>
<p rend="bodytext" n="1173"><hi rend="paranum">११७३</hi><hi rend="dot">.</hi> <hi rend="bold">त्वास्स रट्ठा च। </hi></p>
<p rend="bodytext">दिसतो परस्स त्वापच्चयस्स रट्ठा इच्चादेसो होति – उम्मादन्तिं अहं दिट्ठा आमुत्तमणिकुण्डलिं, दिट्ठा अन्तं पत्तोति दिट्ठप्पत्तो, पञ्ञाचक्खुना दिस्वा संसारस्स अन्तं निब्बानं पत्तो अधिगतोति अत्थो।</p>

<p rend="bodytext"></p>
<p rend="bodytext" n="1174"><hi rend="paranum">११७४</hi><hi rend="dot">.</hi> <hi rend="bold">दिसस्स वा सलोपो’ देसेन’ इस्स अत्तञ्च। </hi></p>
<p rend="bodytext">दिस इच्चेतस्स धातुस्स सकारलोपो होति आदेसावयवभूतेन रकारेन सद्धिं, इकारस्स च अत्तं होति – दट्ठब्बं दट्ठुं। वाति किं – अहं दिट्ठा, रूपं दिट्ठं।</p>

<p rend="bodytext"></p>
<p rend="bodytext" n="1175"><hi rend="paranum">११७५</hi><hi rend="dot">.</hi> <hi rend="bold">दिट्ठस्स’ इत्तं पत्ते। </hi></p>
<p rend="bodytext">पत्ते सद्दे परे दिस्वाति अत्थवाचकस्स दिट्ठा इच्चेतस्स सद्दस्स आकारस्स इकारत्तं होति – दिट्ठिपत्तो। दिट्ठस्साति किं – दिट्ठिं पत्तो दिट्ठिया वा पत्तोति दिट्ठिपत्तो।</p>

<p rend="bodytext"></p>
<p rend="bodytext" n="1176"><hi rend="paranum">११७६</hi><hi rend="dot">.</hi> <hi rend="bold">सहादिना सन्त-पुच्छ-भञ्ज-हंसादीहि तस्स ट्ठो। </hi></p>
<p rend="bodytext">सकारन्त पुच्छ-भञ्ज-हंस इच्चेवमादीहि धातूहि तपच्चयस्स सहादिव्यञ्जनेन ट्ठादेसो होति ठाने – तुट्ठो, अहिना दट्ठो, मया पुट्ठो, भट्ठो, हट्ठो पहट्ठो, यिट्ठो, जुट्ठो, संसट्ठो, पविट्ठो, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="1177"><hi rend="paranum">११७७</hi><hi rend="dot">.</hi> <hi rend="bold">उत्थो वसा। </hi></p>
<p rend="bodytext">वस इच्चेतस्मा धातुम्हा तपच्चयस्स सह आदिव्यञ्जनेन उत्थादेसो होति ठाने – वस्सं वुत्थो।</p>

<p rend="bodytext"></p>
<p rend="bodytext" n="1178"><hi rend="paranum">११७८</hi><hi rend="dot">.</hi> <hi rend="bold">वसस्स वस्स वा वु। </hi></p>
<p rend="bodytext">वस इच्चेतस्स धातुस्स वकारस्स उकारादेसो होति वा तपच्चये परे – वुसितं ब्रह्मचरियं, उट्ठो वुट्ठो वा।</p>

<p rend="bodytext"></p>
<p rend="bodytext" n="1179"><hi rend="paranum">११७९</hi><hi rend="dot">.</hi> <hi rend="bold">ध-ढ-भ-हेहि ध-ढा च। </hi></p>
<p rend="bodytext">ध ढ भ ह इच्चेवमन्तेहि धातूहि तपच्चयस्स यथाक्कमं ध-ढादेसा होन्ति – बुद्धो भगवा, वुड्ढो भिक्खु, लद्धं मे पत्तचीवरं, अग्गिना दड्ढं वनं।</p>

<p rend="bodytext"></p>
<p rend="bodytext" n="1180"><hi rend="paranum">११८०</hi><hi rend="dot">.</hi> <hi rend="bold">भञ्जस्मा ग्गो च। </hi></p>
<p rend="bodytext">भञ्जस्मा धातुम्हा तपच्चयस्स ग्गादेसो होति सह आदिव्यञ्जनेन – भग्गो।</p>

<p rend="bodytext"></p>
<p rend="bodytext" n="1181"><hi rend="paranum">११८१</hi><hi rend="dot">.</hi> <hi rend="bold">भुजादीनं अन्तो नो द्वित्तञ्च। </hi></p>
<p rend="bodytext">भुज इच्चेवमादीनं धातूनं अन्तो नो होति तपच्चयस्स च द्वित्तं होति – भुत्तो भुत्तवा भुत्तावी, चत्तो, सत्तो, रत्तो, युत्तो, विवित्तो।</p>

<p rend="bodytext"></p>
<p rend="bodytext" n="1182"><hi rend="paranum">११८२</hi><hi rend="dot">.</hi> <hi rend="bold">वचस्स वस्स’ उ। </hi></p>
<p rend="bodytext">वच इच्चेतस्स धातुस्स वकारस्स उकारादेसो होति, अन्तो च चकारो नो होति, तपच्चयस्स च द्विभावो होति – “वुत्तं हेतं भगवता वुत्तं अरहता”।</p>

<p rend="bodytext"></p>
<p rend="bodytext" n="1183"><hi rend="paranum">११८३</hi><hi rend="dot">.</hi> <hi rend="bold">गुपादीनञ्च। </hi></p>
<p rend="bodytext">गुप इच्चेवमादीनं धातूनं अन्तो च व्यञ्जनो नो होति, तपच्चयस्स च द्विभावो होति – सुगुत्तो, चित्तो, लित्तो, सन्तत्तो, आदित्तो, विवित्तो इच्चेवमादि।</p>

<p rend="bodytext"></p>
<p rend="bodytext" n="1184"><hi rend="paranum">११८४</hi><hi rend="dot">.</hi> <hi rend="bold">तरादीह’ इण्णो। </hi></p>
<p rend="bodytext">तरादीहि धातूहि तपच्चयस्स इण्णादेसो होति, अन्तो च नो होति – “तिण्णोहं तारेय्यं”, उत्तिण्णो, सम्पुण्णो, परिपुण्णो, तुण्णो, परिजिण्णो, आकिण्णो।</p>

<p rend="bodytext"></p>
<p rend="bodytext" n="1185"><hi rend="paranum">११८५</hi><hi rend="dot">.</hi> <hi rend="bold">भिदादीहि वा इन्न’-अन्न’-इणा। </hi></p>
<p rend="bodytext">भिदादीहि धातूहि तपच्चयस्स इन्न-अन्न-ईणादेसा होन्ति वा, अन्तो च नो होति – भिन्नो सम्भिन्नो, छिन्नो सञ्छिन्नो, दिन्नो, निसिन्नो, छन्नो अच्छन्नो, खिन्नो, रुण्णो, “खीणा जाति”। वाति किमत्थं – भित्ति।</p>

<p rend="bodytext"></p>
<p rend="bodytext" n="1186"><hi rend="paranum">११८६</hi><hi rend="dot">.</hi> <hi rend="bold">सुस-पच-सकेहि क्ख-क्का च। </hi></p>
<p rend="bodytext">सुस पच सक इच्चेतेहि धातूहि तपच्चयस्स क्ख-क्कादेसा होन्ति, अन्तो च व्यञ्जनो नो होति – सुक्खं कट्ठं, पक्कं फलं, सक्कोहं।</p>

<p rend="bodytext"></p>
<p rend="bodytext" n="1187"><hi rend="paranum">११८७</hi><hi rend="dot">.</hi> <hi rend="bold">कमादीहि न्तो च। </hi></p>
<p rend="bodytext">कमु इच्चेवमादीहि धातूहि तपच्चयस्स न्ताआदेसो होति, धातुअन्तो च नो होति – पक्कन्तो, विब्भन्तो, सङ्कन्तो, सन्तो, खन्तो, दन्तो, वन्तो।</p>

<p rend="bodytext"></p>
<p rend="bodytext" n="1188"><hi rend="paranum">११८८</hi><hi rend="dot">.</hi> <hi rend="bold">खमादीहि न्ति च। </hi></p>
<p rend="bodytext">खमु इच्चेवमादीहि धातूहि तपच्चयस्स न्तिआदेसो होति, धातुअन्तो च नो होति – खन्ति, कन्ति, सन्ति।</p>

<p rend="bodytext"></p>
<p rend="bodytext" n="1189"><hi rend="paranum">११८९</hi><hi rend="dot">.</hi> <hi rend="bold">जनादीनं अन्तस्स’ आ तिम्हि च। </hi></p>
<p rend="bodytext">जन इच्चेवमादीनं धातूनं अन्तस्स व्यञ्जनस्स आत्तं होति तपच्चये तिम्हि च – अजायीति जातो, जननं जाति।</p>

<p rend="bodytext"></p>
<p rend="bodytext" n="1190"><hi rend="paranum">११९०</hi><hi rend="dot">.</hi> <hi rend="bold">गम-खन-हन-रमादीनं अन्तो लोपं। </hi></p>
<p rend="bodytext">गम खन हन रम इच्चेवमादीनं धातूनं अन्तो व्यञ्जनो लोपं आपज्जति तपच्चये तिम्हि च – सुगतो सुगति, खतं उपहतं, समग्गरतो समग्गरति, अभिरतो अभिरति, मतो मति।</p>

<p rend="bodytext"></p>
<p rend="bodytext" n="1191"><hi rend="paranum">११९१</hi><hi rend="dot">.</hi> <hi rend="bold">धात्वन्तरकारो च। </hi></p>
<p rend="bodytext">धातूनं अन्तभूतो रकारो च लोपमापज्जति तपच्चये तिम्हि च – पकतो पकति, सतो सति।</p>

<p rend="bodytext"></p>
<p rend="bodytext" n="1192"><hi rend="paranum">११९२</hi><hi rend="dot">.</hi> <hi rend="bold">ठा-पानं अन्तो इवण्णो च। </hi></p>
<p rend="bodytext">ठा पा इच्चेतेसं धातूनं अन्तो इवण्णो होति तपच्चये तिम्हि च – ठितो ठिति, यागुं पीतो – यागुपीतस्स भिक्खुनो; धम्मपीती सुखं सेति।</p>

<p rend="bodytext"></p>
<p rend="bodytext" n="1193"><hi rend="paranum">११९३</hi><hi rend="dot">.</hi> <hi rend="bold">हन्तेहि हो, हस्स ळो वा अदह-नहानं। </hi></p>
<p rend="bodytext">हकारन्तेहि धातूहि तपच्चयस्स हकारादेसो होति धातुअन्तस्स च ळो वा होति अदह-नहानं – आरूळ्हो, गाळ्हो – अज्झोगाळ्हो महण्णवे, बाळ्हो, मूळ्हो। अदह-नहानं इति किं – दड्ढो, सन्नद्धो।</p>

<p rend="bodytext"></p>
<p rend="bodytext" n="1194"><hi rend="paranum">११९४</hi><hi rend="dot">.</hi> <hi rend="bold">रन्जस्स जो भाव-कत्तु-करणेसु णम्हि वा। </hi></p>
<p rend="bodytext">रञ्जन्ति सत्ता तेन सयं वा रञ्जति रञ्जनमत्तमेव वाति रागो। वाति किं – रञ्जतीति रङ्गो।</p>

<p rend="bodytext"></p>
<p rend="bodytext" n="1195"><hi rend="paranum">११९५</hi><hi rend="dot">.</hi> <hi rend="bold">घातो हनतिस्स। </hi></p>
<p rend="bodytext">हन इच्चेतस्स धातुस्स सब्बस्स घातादेसो होति णम्हि पच्चये परे – उपहननं उपघातो भोगानं, गावो हनतीति गोघातको।</p>

<p rend="bodytext"></p>
<p rend="bodytext" n="1196"><hi rend="paranum">११९६</hi><hi rend="dot">.</hi> <hi rend="bold">सब्बत्थ वा वधो। </hi></p>
<p rend="bodytext">हन इच्चेतस्स धातुस्स सब्बस्स वधादेसो होति वा सब्बेसु ठानेसु – हनतीति वधो, हननं वा वधो – एस वधो खण्डहालस्स; वधतीति वधको, अवधि अहनि वा।</p>

<p rend="bodytext"></p>
<p rend="bodytext" n="1197"><hi rend="paranum">११९७</hi><hi rend="dot">.</hi> <hi rend="bold">आकारन्तानं आयो। </hi></p>
<p rend="bodytext">आकारन्तानं धातूनं आयादेसो होति णपच्चये परे – दानं ददातीति दानदायको दानदायी, मज्जदायी, नगरयायी।</p>

<p rend="bodytext"></p>
<p rend="bodytext" n="1198"><hi rend="paranum">११९८</hi><hi rend="dot">.</hi> <hi rend="bold">पुर-सम-उप-परीहि करस्स ख-खरा वा तपच्चयेसु च। </hi></p>
<p rend="bodytext">पुर सं उप परि इच्चेतेहि करधातुस्स ख-खरादेसा होन्ति वा तपच्चये णम्हि च – पुरक्खतो, सङ्खतो, उपक्खतो, परिक्खारो, सङ्खारो। वाति किं – उपकारो।</p>
<p rend="bodytext" n="1199"><hi rend="paranum">११९९</hi><hi rend="dot">.</hi> <hi rend="bold">तवे-तूनादीसु का। </hi></p>
<p rend="bodytext">तवे-तूनादीसु पच्चयेसु करधातुस्स कादेसो होति वा – कातवे, कातुं कत्तुं वा, कातुन कत्तून वा।</p>

<p rend="bodytext"></p>
<p rend="bodytext" n="1200"><hi rend="paranum">१२००</hi><hi rend="dot">.</hi> <hi rend="bold">गम-खन-हनादीनं तुं-तब्बादीसु न। </hi></p>
<p rend="bodytext">गम खन हन इच्चेवमादीनं धातूनं अन्तस्स नकारो होति वा तुं-तब्बादीसु पच्चयेसु – गन्तुं गमितुं, गन्तब्बं गमितब्बं; खन्तुं खणितुं, खन्तब्बं, खणितब्बं; हन्तुं हनितुं, हन्तब्बं हनितब्बं; मन्तुं मनितुं, मन्तब्बं मनितब्बं; गन्तून खन्तून हन्तून, मन्तून; गन्त्वान, “खन्त्वान कासुं”, रन्त्वा रमित्वा।</p>

<p rend="bodytext"></p>
<p rend="bodytext" n="1201"><hi rend="paranum">१२०१</hi><hi rend="dot">.</hi> <hi rend="bold">सब्बेहि तूनादीनं यो। </hi></p>
<p rend="bodytext">सब्बेहि धातूहि तूनादीनं पच्चयानं यकारादेसो होति वा – अभिवन्दिय अभिवन्दित्वा, ओहाय ओहित्वा, उपनीय उपनेत्वा, पस्सिय पस्सित्वा, उद्दिस्स उद्दिसित्वा, आदाय आदियित्वा।</p>

<p rend="bodytext"></p>
<p rend="bodytext" n="1202"><hi rend="paranum">१२०२</hi><hi rend="dot">.</hi> <hi rend="bold">यानो च। </hi></p>
<p rend="bodytext">सब्बेहि धातूहि तूनादीनं पच्चयानं यान इच्चादेसो होति वा – अनुभवियान खादियान इच्चेवमादि। वाति किं – अनुभवितून अनुभवित्वा अनुभवित्वान अनुभविय अनुभुय्य।</p>

<p rend="bodytext"></p>
<p rend="bodytext" n="1203"><hi rend="paranum">१२०३</hi><hi rend="dot">.</hi> <hi rend="bold">रच्चं च-न-रन्तादीहि। </hi></p>
<p rend="bodytext">चकार-नकार-रकारन्तादीहि धातूहि तूनादीनं पच्चयानं रच्चादेसो होति वा – “विविच्चेव कामेहि विविच्च अकुसलेहि धम्मेहि”, आहच्च, उपहच्च, “पदक्खिणं कच्च निपच्च पादे”। वाति किं – अकातून पुञ्ञं, हन्त्वा, कत्वा, निपतित्वा।</p>

<p rend="bodytext"></p>
<p rend="bodytext" n="1204"><hi rend="paranum">१२०४</hi><hi rend="dot">.</hi> <hi rend="bold">दिसा स्वान-स्वा’न्तलुत्ति च। </hi></p>
<p rend="bodytext">दिसधातुया तूनादीनं पच्चयानं स्वान-स्वादेसा होन्ति अन्तलुत्ति च – दिस्वान दिस्वा। वाति किं – “उम्मादन्तिं अहं दिट्ठा”, एत्थ च दिट्ठाति दिस्वा।</p>

<p rend="bodytext"></p>
<p rend="bodytext" n="1205"><hi rend="paranum">१२०५</hi><hi rend="dot">.</hi> <hi rend="bold">म-ह-द-भेहि म्म-य्ह-ज्ज-ब्भ-द्धा च। </hi></p>
<p rend="bodytext">म ह द भ इच्चेवमन्तेहि धातूहि तूनादीनं पच्चयानं म्म-य्ह-ज्ज-ब्भ-द्धादेसा होन्ति वा अन्तलुत्ति च – आगम्म आगन्त्वा, ओक्कम्म ओक्कमित्वा, निक्खम्म निक्खमित्वा, अभिरम्म अभिरमित्वा, पग्गय्ह पग्गण्हित्वा पग्गहेत्वा, सम्मुय्ह सम्मुहित्वा, सन्नय्ह सन्नहित्वा, आरुय्ह आरुहित्वा, ओगय्ह ओगाहेत्वा, उप्पज्ज उप्पज्जित्वा, उपसम्पज्ज उपसम्पज्जित्वा, अच्छिज्ज अच्छिन्दित्वा, छिज्ज छिन्दिय, आरब्भ आरद्ध आरभित्वा, उपलद्धा उपलभित्वा इच्चेवमादि।</p>

<p rend="bodytext"></p>
<p rend="bodytext" n="1206"><hi rend="paranum">१२०६</hi><hi rend="dot">.</hi> <hi rend="bold">धन्तेहि द्धा-द्धाना त्वा-त्वानानञ्च। </hi></p>
<p rend="bodytext">धकारन्तेहि धातूहि त्वा-त्वानपच्चयानं यथाक्कमं द्धा द्धान इच्चादेसा होन्ति अन्तलुत्ति च – को मं विद्धा निलीयसि विद्धान, बुद्धा बुद्धान। एत्थ च विद्धान इच्चादिना भवितब्बं, “लद्धान पुब्बापरियं विसेस”न्ति च, “को मं विद्धा निलीयसी”ति च पयोगदस्सनतो।</p>

<p rend="bodytext"></p>
<p rend="bodytext" n="1207"><hi rend="paranum">१२०७</hi><hi rend="dot">.</hi> <hi rend="bold">लभस्मा त्वानस्स द्धान। </hi></p>
<p rend="bodytext">लभस्मा धातुतो त्वानपच्चयस्स द्धान इच्चादेसो होति वा अन्तलुत्ति च – “यसं लद्धान दुम्मेधो”।</p>

<p rend="bodytext"></p>
<p rend="bodytext" n="1208"><hi rend="paranum">१२०८</hi><hi rend="dot">.</hi> <hi rend="bold">अक्खरतो कारो। </hi></p>
<p rend="bodytext">अक्खरतो कारपच्चयो होति – अकारो आकारो इच्चेवमादि ककारो खकारो इच्चादि च।</p>

<p rend="bodytext"></p>
<p rend="bodytext" n="1209"><hi rend="paranum">१२०९</hi><hi rend="dot">.</hi> <hi rend="bold">न भावन्तरेन। </hi></p>
<p rend="bodytext">वत्तुनो अधिप्पायन्तरेन अक्खरतो कारपच्चयो न होति कदाचि; करणं कारो, र इति कारो रकारो र इति उच्चारणं, र सद्दोति अत्थो; अकारोति आदीसुपि एसेव नयो।</p>

<p rend="bodytext"></p>
<p rend="bodytext" n="1210"><hi rend="paranum">१२१०</hi><hi rend="dot">.</hi> <hi rend="bold">यथागमं इकारो। </hi></p>
<p rend="bodytext">यथागमं सब्बधातूहि सब्बपच्चयेसु इकारागमो होति – तेन कम्मं कारियं, भवितब्बं, जनितब्बं, विदितं, करित्वा, इच्छितं, गमितब्बं, वेदितब्बं, हरित्वा, पचित्वा इच्चेवमादि।</p>

<p rend="bodytext"></p>
<p rend="bodytext" n="1211"><hi rend="paranum">१२११</hi><hi rend="dot">.</hi> <hi rend="bold">द-धन्ततो क्वचि यो। </hi></p>
<p rend="bodytext">दकार-धकारन्तेहि धातूहि यथागमं यकारागमो होति क्वचि तूनादीसु पच्चयेसु – बुद्धो लोके उप्पज्जित्वा धम्मं बुज्झित्वा। द-धन्ततोति किमत्थं – लभित्वा। क्वचीति किमत्थं – उप्पादेत्वा।</p>

<p rend="bodytext"></p>
<p rend="bodytext" n="1212"><hi rend="paranum">१२१२</hi><hi rend="dot">.</hi> <hi rend="bold">निग्गहीतं नो संयोगादि। </hi></p>
<p rend="bodytext">नकारो संयोगादिभूतो निग्गहीतत्तं आपज्जति – रङ्गो, भङ्गो, सङ्गो।</p>

<p rend="bodytext"></p>
<p rend="bodytext" n="1213"><hi rend="paranum">१२१३</hi><hi rend="dot">.</hi> <hi rend="bold">सदस्स सीदो। </hi></p>
<p rend="bodytext">सदधातुस्स सीदादेसो होति – निसिन्नो, निसीदति।</p>

<p rend="bodytext"></p>
<p rend="bodytext" n="1214"><hi rend="paranum">१२१४</hi><hi rend="dot">.</hi> <hi rend="bold">सन्निपुब्बस्स सिवो। </hi></p>
<p rend="bodytext">सं-निपुब्बस्स सदधातुस्स सिवादेसो होति – इदानि पक्खी सन्निसिवा, सन्निसिवेसु पक्खीसु।</p>

<p rend="bodytext"></p>
<p rend="bodytext" n="1215"><hi rend="paranum">१२१५</hi><hi rend="dot">.</hi> <hi rend="bold">यजस्स सरस्स ट्ठे इ। </hi></p>
<p rend="bodytext">यज इच्चेताय धातुया सरस्स इकारादेसो होति ट्ठे परे – यिट्ठो, “तं मे सुयिट्ठं”। ट्ठेति किमत्थं – यजनं।</p>

<p rend="bodytext"></p>
<p rend="bodytext" n="1216"><hi rend="paranum">१२१६</hi><hi rend="dot">.</hi> <hi rend="bold">ह-चतुत्थानं अन्तानं दो धे। </hi></p>
<p rend="bodytext">ह-चतुत्थानं धात्वन्तानं दोआदेसो होति धे परे – सन्नद्धो, कुद्धो, युद्धो, सिद्धो, लद्धो, आरद्धो।</p>

<p rend="bodytext"></p>
<p rend="bodytext" n="1217"><hi rend="paranum">१२१७</hi><hi rend="dot">.</hi> <hi rend="bold">डो ढकारे। </hi></p>
<p rend="bodytext">ह-चतुत्थानं धात्वन्तानं डोआदेसो होति ढकारे परे – दड्ढो, वुड्ढो। ढकारेति किमत्थं – दाहो।</p>

<p rend="bodytext"></p>
<p rend="bodytext" n="1218"><hi rend="paranum">१२१८</hi><hi rend="dot">.</hi> <hi rend="bold">मतन्तरे गहस्स घर णे वा। </hi></p>
<p rend="bodytext">गरूनं मतन्तरे गह इच्चेतस्स धातुस्स घरादेसो होति वा णपच्चये परेति सवुत्तिकं लक्खणं आभतं; तेसं इमानि उदाहरणानि। किमुदाहरणानि – घरं घरानि - वाति किमत्थं – गाहो इति। एत्थ च “घर सेचने”ति धातुवसेन घरसद्दो निप्फज्जति।</p>

<p rend="bodytext"></p>
<p rend="bodytext" n="1219"><hi rend="paranum">१२१९</hi><hi rend="dot">.</hi> <hi rend="bold">दहस्स दो ळत्तं। </hi></p>
<p rend="bodytext">दहधातुस्स दकारो ळत्तं आपज्जते णपच्चये परे वा – परिळाहो परिदाहो वा।</p>

<p rend="bodytext"></p>
<p rend="bodytext" n="1220"><hi rend="paranum">१२२०</hi><hi rend="dot">.</hi> <hi rend="bold">धात्वन्तस्स क्विस्मिं लोपो। </hi></p>
<p rend="bodytext">भुजगो सङ्घो इच्चादि।</p>

<p rend="bodytext"></p>
<p rend="bodytext" n="1221"><hi rend="paranum">१२२१</hi><hi rend="dot">.</hi> <hi rend="bold">भुजस्स क्वचि लोपो त्वा-त्वानेसु। </hi></p>
<p rend="bodytext">भुत्वा भुञ्जित्वा, भुत्वान भुञ्जित्वान।</p>

<p rend="bodytext"></p>
<p rend="bodytext" n="1222"><hi rend="paranum">१२२२</hi><hi rend="dot">.</hi> <hi rend="bold">विदन्ते ऊ। </hi></p>
<p rend="bodytext">लोकविदू।</p>

<p rend="bodytext"></p>
<p rend="bodytext" n="1223"><hi rend="paranum">१२२३</hi><hi rend="dot">.</hi> <hi rend="bold">न-म-क-रानं अन्तानं नियुत्ततम्हि। </hi></p>
<p rend="bodytext">नकार-मकार-ककार-रकारानं धात्वन्तानं न लोपो होति इकारयुत्ते तपच्चये परे – हनितुं गमितुं, अङ्कितो, सङ्कितो, रमितो, सरितो, करित्वा। इयुत्ततम्हीति किं – कतो, सतो, हतो।</p>

<p rend="bodytext"></p>
<p rend="bodytext" n="1224"><hi rend="paranum">१२२४</hi><hi rend="dot">.</hi> <hi rend="bold">च-जा ण्वुम्हि क-गत्तञ्च। </hi></p>
<p rend="bodytext">चकार-जकारा ककार-गकारत्तं नापज्जन्ति ण्वुपच्चये परे – वाचको, याजको।</p>

<p rend="bodytext"></p>
<p rend="bodytext" n="1225"><hi rend="paranum">१२२५</hi><hi rend="dot">.</hi> <hi rend="bold">तत्तं करादीनं अन्तस्स तुम्हि। </hi></p>
<p rend="bodytext">करधातुआदीनं अन्तस्स व्यञ्जनस्स तकारत्तं होति तुपच्चये परे – कत्ता, वत्ता इच्चेवमादि।</p>

<p rend="bodytext"></p>
<p rend="bodytext" n="1226"><hi rend="paranum">१२२६</hi><hi rend="dot">.</hi> <hi rend="bold">तुं-तून-तब्बेसु करस्स वा। </hi></p>
<p rend="bodytext">करधातुया अन्तस्स रकारस्स तकारत्तं होति वा तुं तून तब्ब इच्चेतेसु पच्चयेसु – कत्तुं कातुं कत्तून कातुन, कत्तब्बं, कातब्बं।</p>

<p rend="bodytext"></p>
<p rend="bodytext" n="1227"><hi rend="paranum">१२२७</hi><hi rend="dot">.</hi> <hi rend="bold">णानुबन्धो कारितं व। </hi></p>
<p rend="bodytext">णकारानुबन्धो पच्चयो कारितं विय दट्ठब्बो वा – दाहो देहो, दायको, नायको, कारी, घायी, दायी इच्चेवमादि। वाति किमत्थं – उपक्खरो।</p>

<p rend="bodytext"></p>
<p rend="bodytext" n="1228"><hi rend="paranum">१२२८</hi><hi rend="dot">.</hi> <hi rend="bold">अन’-अका यु-ण्वूनं। </hi></p>
<p rend="bodytext">यु ण्वु इच्चेतेसं पच्चयानं अन अक इच्चेते आदेसा होन्ति – नन्दनं, भवनं, गहणं, नळकारको।</p>

<p rend="bodytext"></p>
<p rend="bodytext" n="1229"><hi rend="paranum">१२२९</hi><hi rend="dot">.</hi> <hi rend="bold">क-गत्तं च-जानं। </hi></p>
<p rend="bodytext">च ज इच्चेतेसं धात्वन्तानं ककार-गकारादेसा होन्ति णानुबन्धे पच्चये परे – पाको, यागो।</p>

<p rend="bodytext"></p>
<p rend="bodytext" n="1230"><hi rend="paranum">१२३०</hi><hi rend="dot">.</hi> <hi rend="bold">यथासम्भवं धातूनं अन्तक्खरलोपो तुस्मिं तस्मिं पच्चये। </hi></p>
<p rend="bodytext">रथो।</p>

<p rend="bodytext"></p>
<p rend="bodytext" n="1231"><hi rend="paranum">१२३१</hi><hi rend="dot">.</hi> <hi rend="bold">कत्तरि कित। </hi></p>
<p rend="bodytext">कत्तुकारके कितपच्चयो होति – करोतीति कारु कारुको कारको, पाचको, कत्ता, जनिता, पचिता, नेता।</p>

<p rend="bodytext"></p>
<p rend="bodytext" n="1232"><hi rend="paranum">१२३२</hi><hi rend="dot">.</hi> <hi rend="bold">भाव-कम्मेसु किच्च-क्त-क्खत्था। </hi></p>
<p rend="bodytext">भाव कम्म इच्चेतेसु अत्थेसु किच्च-क्त-क्खत्थपच्चया होन्ति – उपसम्पादेतब्बं, सयितब्बं भवता, कत्तब्बं कम्मं, भोत्तब्बो ओदनो, असितब्बं भोजनं भवता; असितं, सयितं, पचितं भवता, असितं भोजनं भवता, सयितं सयनं भवता, पचितं ओदनं भवता; किञ्चिस्सयो, ईसस्सयो, दुस्सयो, सुस्सयो भवता, किञ्चिस्सयो मञ्चो, ईसस्सयो, दुस्सयो, सुस्सयो।</p>

<p rend="bodytext"></p>
<p rend="bodytext" n="1233"><hi rend="paranum">१२३३</hi><hi rend="dot">.</hi> <hi rend="bold">कम्मनि दुतियायं क्तो। </hi></p>
<p rend="bodytext">कम्म इच्चेतस्मिं अत्थे दुतियायं विभत्तियं विज्जमानायं कत्तरि क्तपच्चयो होति – दानं दिन्नो देवदत्तो, सीलं रक्खितो देवदत्तो, भत्तं भुत्तो देवदत्तो, गरुं उपासितो देवदत्तो।</p>

<p rend="bodytext"></p>
<p rend="bodytext" n="1234"><hi rend="paranum">१२३४</hi><hi rend="dot">.</hi> <hi rend="bold">ख्यादितो मन अदतो च मस्स तो वा। </hi></p>
<p rend="bodytext">खी भी सु रु हु वा धू हि लू पी अद इच्चेवमादीहि धातूहि मनपच्चयो होति, अदधातुतो च मनपच्चयो होति, मस्स च तो होति वा – खीयन्ति एत्थ उपद्दवूपसग्गादयोति खेमो, भायन्ति एतस्माति भीमो, सवति अभिसवतीति सोमो, रवति गच्छतीति रोमो, हुयतीति होमो, वाति गच्छति पवायति चाति वामो, धुनातीति धूमो, हिनातीति हेमो, लुनातीति लोमो, पीननं पेमो, सुखदुक्खं अदतीति अत्ता।</p>

<p rend="bodytext"></p>
<p rend="bodytext" n="1235"><hi rend="paranum">१२३५</hi><hi rend="dot">.</hi> <hi rend="bold">दीघो अदस्स’ आदि मन परे, दस्स तत्तं, उकारागमो मज्झे च। </hi></p>
<p rend="bodytext">अदधातुस्स आदिभूतो सरो दीघो होति मनपच्चये परे, दस्स तकारत्तं होति, मज्झे पन उकारागमो होति वा; सुखदुक्खं अदतीति आतुमा।</p>

<p rend="bodytext"></p>
<p rend="bodytext" n="1236"><hi rend="paranum">१२३६</hi><hi rend="dot">.</hi> <hi rend="bold">समादितो थो मो च। </hi></p>
<p rend="bodytext">सम दम दर इच्चेवमादीहि धातूहि थपच्चयो होति मपच्चयो च – किलेसे समेतीति समथो, दमनं दमथो, दरणं दरथो, रहियति उपादियतीति रथो, सपनं सपथो, आवसन्ति तस्मिन्ति आवसथो, यवति मिस्सीभवतीति यूथो, दवति वुद्धिं गच्छतीति दुमो, हिनोतीति हिमो, सीयति बन्धियतीति सीमो सीमा, भायन्ति एतस्माति भीमो, दाति अवखण्डं करोतीति दामो, यातीति यामो, तिट्ठन्ति एतेनाति थामो, इतो चितो च भसतीति भस्मा, सक्कोतीति सामो, तेहि तेहि गुणेहि ब्रूहति वड्ढतीति ब्रह्मा, उसनं दहनं उस्मा, अञ्ञानिपि योजेतब्बानि।</p>

<p rend="bodytext"></p>
<p rend="bodytext" n="1237"><hi rend="paranum">१२३७</hi><hi rend="dot">.</hi> <hi rend="bold">अन्तक्खरतो पुब्बक्खरं उपधा। </hi></p>
<p rend="bodytext">अन्तक्खरतो पुब्बक्खरं उपधासञ्ञं भवति।</p>

<p rend="bodytext"></p>
<p rend="bodytext" n="1238"><hi rend="paranum">१२३८</hi><hi rend="dot">.</hi> <hi rend="bold">गहस्स’ उपधस्स’ एत्तं असमासे निच्चं। </hi></p>
<p rend="bodytext">गह इच्चेताय धातुया उपधस्स एत्तं होति निच्चं असमासविसये – तं तं वत्थुं गण्हातीति गेहं गेहोतिपि पुल्लिङ्गमिच्छन्ति। असमासेति किं – गहकारं गवेसन्तो ... गहकारक दिट्ठोसि, गहट्ठो, गहकूटं, राजगहं।</p>

<p rend="bodytext"></p>
<p rend="bodytext" n="1239"><hi rend="paranum">१२३९</hi><hi rend="dot">.</hi> <hi rend="bold">मसुस्स सुस्स च्छर-च्छेरा। </hi></p>
<p rend="bodytext">मसु इच्चेतस्स पाटिपदिकस्स सुस्स च्छर-च्छेरादेसा होन्ति। एत्थ च मसूति अनिप्फन्नपाटिपदिको निप्फन्नपाटिपदिको वा; दुविधो हि पाटिपदिको – निप्फन्नो चअनिप्फन्नो च; तत्थ निप्फन्नो – कारको पाचको इच्चादि, इतरो घटो पटो इच्चादि। तत्थ मसु मच्छरेति दस्सनतो मस्सतीति मच्छेरोति च इच्छन्ति।</p>

<p rend="bodytext"></p>
<p rend="bodytext" n="1240"><hi rend="paranum">१२४०</hi><hi rend="dot">.</hi> <hi rend="bold">आचरस्स च्छरियो च, रस्सो। </hi></p>
<p rend="bodytext">आपुब्बस्स चरधातुस्स च्छर-च्छेरादेसा होन्ति च्छरियादेसो च, आकारो पन रस्सो होति – आभुसो चरितब्बन्ति अच्छरं, एवं अच्छेरं, अच्छरियं। अथ वा अच्छरियन्ति अच्छराय योग्गन्ति अच्छरियं विम्हितहदयेहि अच्छरं पहरितुं युत्तन्तिपि अच्छरियन्ति तद्धितन्तपदं भवति।</p>

<p rend="bodytext"></p>
<p rend="bodytext" n="1241"><hi rend="paranum">१२४१</hi><hi rend="dot">.</hi> <hi rend="bold">अल-कल-सलतो लो यो च। </hi></p>
<p rend="bodytext">अल परियत्तियं, कल सङ्ख्याने, सल गतियं – अल्लं, कल्लं, सल्लं, अल्यं, कल्यं, सल्यं।</p>

<p rend="bodytext"></p>
<p rend="bodytext" n="1242"><hi rend="paranum">१२४२</hi><hi rend="dot">.</hi> <hi rend="bold">कल-सलतो याणो लाणो च। </hi></p>
<p rend="bodytext">कल्याणं, पटिसल्याणं, कल्लाणो, पटिसल्लाणो। यदा पन “ली सिलेसने”ति धातु, तदा पटिसल्लियनं पटिसल्लानन्ति युपच्चयेन सिद्धं।</p>

<p rend="bodytext"></p>
<p rend="bodytext" n="1243"><hi rend="paranum">१२४३</hi><hi rend="dot">.</hi> <hi rend="bold">मथिस्स थस्स ल्ल-ल्लका। </hi></p>
<p rend="bodytext">मथ इच्चेताय धातुया थस्स ल्लादेसो च ल्लकादेसो च होति – मथ विलोळने; मल्लो, मल्लको - मल्लो एव मल्लकोति वा।</p>

<p rend="bodytext"></p>
<p rend="bodytext" n="1244"><hi rend="paranum">१२४४</hi><hi rend="dot">.</hi> <hi rend="bold">पेसातिसग्ग-पत्तकालेसु किच्चा। </hi></p>
<p rend="bodytext">पेसने अतिसग्गे पत्तकाले च इच्चेतेसु अत्थेसु किच्चपच्चया होन्ति। एत्थ च पेसनं नाम “कत्तब्बं इदं भवता”ति अनुयुत्तस्स अज्झेसनं, अतिसग्गो नाम “किमिदं मया कत्तब्ब”न्ति पुट्ठस्स वा “उपसम्पन्नेन भिक्खुना सञ्चिच्च पाणो जीविता न वोरोपेतब्बो”ति आदिना नयेन पटिपत्तिनिदस्सनमुखेन वा अनुञ्ञा, पत्तकालो नाम सम्पत्तसमयो, तस्स आरोचने च किच्चपच्चया होन्ति – कत्तब्बं कम्मं भवता, करणीयं किच्चं भवता, भोतब्बं भोजनं भवता, भोजनीयं भोज्जं भवता, अज्झयितब्बं अज्झेय्यं भवता, अज्झयनीयं अज्झेय्यं भवता।</p>

<p rend="bodytext"></p>
<p rend="bodytext" n="1245"><hi rend="paranum">१२४५</hi><hi rend="dot">.</hi> <hi rend="bold">अवस्सकाधमिणेसु णी च। </hi></p>
<p rend="bodytext">अवस्सक अधमिण इच्चेतेसु अत्थेसु णीपच्चयो होति किच्चा च – कारीसि मे कम्मं अवस्सं, हारीसि मे भारं अवस्सं। एत्थ च “अवस्स”न्ति वचनं न वत्तब्बं – “कारीसि मे कम्मं, हारीसि मे भार”न्ति एत्तकमेव वत्तब्बं। एवं सन्तेपि अवस्सकत्तं आविकातुं “अवस्स”न्ति वुत्तं; तत्थ कारीसीति अवस्सं कातुं युत्तो’सीति अत्थो, हारी’सीति अवस्सं हरितुं युत्तो’सीति। अधमिणे – दायी’सि मे सतं इणं, धारी’सिमे सहस्सं इणं; एत्थ च दायी’सीति दातुं युत्तो’सि। कत्तब्बं मे भवता कम्मं अवस्सं, दातब्बं मे भवता सतं इणं, धारितब्बं मे भवता सहस्सं इणं, करणीयं भवता किच्चं, अवस्सं कारियं, कय्यं भवता वत्तं।</p>

<p rend="bodytext"></p>
<p rend="bodytext" n="1246"><hi rend="paranum">१२४६</hi><hi rend="dot">.</hi> <hi rend="bold">अरह-सक्कादीहि तुं। </hi></p>
<p rend="bodytext">अरह सक्क भब्ब इच्चेवमादीहि योगे सब्बधातूहि तुंपच्चयो होति – अरहा भवं वत्तुं, सक्का भवं जेतुं, भब्बो भवं अरहत्तफलं सच्छिकातुं, अनुच्छविको भवं दूतेय्यं गन्तुं।</p>

<p rend="bodytext"></p>
<p rend="bodytext" n="1247"><hi rend="paranum">१२४७</hi><hi rend="dot">.</hi> <hi rend="bold">वज-इज-अञ्ज-सदादितो ण्यो। </hi></p>
<p rend="bodytext">सरणादिगहणतो पठमं येव वजितब्बाति पब्बज्जा, इजनं एजा, समज्जनं समज्जा, निसीदनं निसज्जा, विजाननं वेदेतीति वा विज्जा, विस्सज्जनं विस्सज्जा, निस्सज्जनं निस्सज्जा, हननं वज्झा, हन्तब्बो वज्झो, सयन्ति एत्थाति वा सेय्या, चरणं चरिया, सदनं सज्जा।</p>

<p rend="bodytext"></p>
<p rend="bodytext" n="1248"><hi rend="paranum">१२४८</hi><hi rend="dot">.</hi> <hi rend="bold">सन्धातो अ। </hi></p>
<p rend="bodytext">संपुब्बाय धाधातुया अपच्चयो होति – सम्मा चित्तं निधेति एताय सयं वा सद्दहतीति सद्धा।</p>

<p rend="bodytext"></p>
<p rend="bodytext" n="1249"><hi rend="paranum">१२४९</hi><hi rend="dot">.</hi> <hi rend="bold">ञादितो च। </hi></p>
<p rend="bodytext">ञाधातादितो च अपच्चयो परो होति – सञ्ञा पञ्ञा, पभा निभा, पुच्छा इच्चेवमादि।</p>

<p rend="bodytext"></p>
<p rend="bodytext" n="1250"><hi rend="paranum">१२५०</hi><hi rend="dot">.</hi> <hi rend="bold">रुजादितो छो। </hi></p>
<p rend="bodytext">रुजनं रुच्छा, रिचनं रिच्छा, तिकिच्छनं तिकिच्छा, सङ्कोचनं सङ्कुच्छा, मदनं अभिक्खणं मज्जनन्ति वा मच्छा, लभनं लच्छा; रदीयति विलेखीयति पथिकेहीति रच्छा मग्गो, रथस्स हिताति वा रच्छा महामग्गो; अधोगमनं तिरच्छा; सह गमनं सागच्छा, सम्पुब्बस्स गमुधातुस्स वसेनेव वुत्तं; दुरासनं दुब्भक्खनं दोभच्छा, दुट्ठु रोसनं दोरुच्छा, मुहनं मुच्छा, वसनं वच्छा, कचनं दित्ति कच्छा, सह कथनं साकच्छा, तुदनं तुच्छा, विसनं विच्छा, तथं अवितथन्ति तच्छं, विरूपं गायितब्बन्ति विगच्छं।</p>

<p rend="bodytext"></p>
<p rend="bodytext" n="1251"><hi rend="paranum">१२५१</hi><hi rend="dot">.</hi> <hi rend="bold">तिरतो च्छ-च्छाना। </hi></p>
<p rend="bodytext">तिरधातुतो च्छ-च्छानपच्चया होन्ति – तिरच्छो तिरच्छा, तिरच्छानो तिरच्छाना; दुक्खं तिरच्छेसु; तिरच्छानगतो।</p>

<p rend="bodytext"></p>
<p rend="bodytext" n="1252"><hi rend="paranum">१२५२</hi><hi rend="dot">.</hi> <hi rend="bold">पिसतो च्छिल्लो। </hi></p>
<p rend="bodytext">पिसनं पिच्छिल्ला।</p>

<p rend="bodytext"></p>
<p rend="bodytext" n="1253"><hi rend="paranum">१२५३</hi><hi rend="dot">.</hi> <hi rend="bold">मुसतो त्यु-ट्टु। </hi></p>
<p rend="bodytext">मुसधातुतो त्यु ट्टु इच्चेते पच्चया होन्ति – पाणं चजतीति मच्चु, एवं मट्टु।</p>

<p rend="bodytext"></p>
<p rend="bodytext" n="1254"><hi rend="paranum">१२५४</hi><hi rend="dot">.</hi> <hi rend="bold">अथ वा मरतो रत्य। </hi></p>
<p rend="bodytext">अपरेन अट्ठकथाचरियानं नयेन मरधातुतो रत्यपच्चयो होति – मरितब्बसभावताय मच्चो – “एवं जातेन मच्चेन कत्तब्बं कुसलं बहुं”। इदम्पेत्थ सल्लक्खितब्बं – मच्चाति वत्तब्बट्ठाने मातियाति पदं दिस्सति – कम्मबन्धू हि मातियाति।</p>

<p rend="bodytext"></p>
<p rend="bodytext" n="1255"><hi rend="paranum">१२५५</hi><hi rend="dot">.</hi> <hi rend="bold">उ-धूतो त्यो। </hi></p>
<p rend="bodytext">उपुब्बाय धूधातुया त्यपच्चयो होति – उद्धं उद्धं धूननं उद्धच्चं।</p>

<p rend="bodytext"></p>
<p rend="bodytext" n="1256"><hi rend="paranum">१२५६</hi><hi rend="dot">.</hi> <hi rend="bold">अथ वा उद्धततो भावे ण्यो। </hi></p>
<p rend="bodytext">उद्धतस्स भावो उद्धच्चं, तद्धितन्तं एतं पदं।</p>

<p rend="bodytext"></p>
<p rend="bodytext" n="1257"><hi rend="paranum">१२५७</hi><hi rend="dot">.</hi> <hi rend="bold">कु-करतो च। </hi></p>
<p rend="bodytext">कुपुब्बाय करधातुया त्यपच्चयो होति – कुच्छितं कतं करणं कुक्कुच्चं।</p>

<p rend="bodytext"></p>
<p rend="bodytext" n="1258"><hi rend="paranum">१२५८</hi><hi rend="dot">.</hi> <hi rend="bold">अथ वा कुकततो भावे ण्यो। </hi></p>
<p rend="bodytext">कुच्छितं कतं कुकतं, कुकतस्स भावो कुक्कुच्चं।</p>

<p rend="bodytext"></p>
<p rend="bodytext" n="1259"><hi rend="paranum">१२५९</hi><hi rend="dot">.</hi> <hi rend="bold">अज-सदतो जो। </hi></p>
<p rend="bodytext">अज गतिक्खेपने – अजनं अज्जा; सद विसरण-गत्यावसानेसु – सदनं सज्जा।</p>

<p rend="bodytext"></p>
<p rend="bodytext" n="1260"><hi rend="paranum">१२६०</hi><hi rend="dot">.</hi> <hi rend="bold">सत-नत-निततो त्यो। </hi></p>
<p rend="bodytext">सच्चं, नच्चं, निच्चं।</p>

<p rend="bodytext"></p>
<p rend="bodytext" n="1261"><hi rend="paranum">१२६१</hi><hi rend="dot">.</hi> <hi rend="bold">कुकतस्स को द्वित्तं, अस्स’ उत्तं ण्यम्हि। </hi></p>
<p rend="bodytext">कुकतस्स सद्दस्स ककारो द्वित्तं आपज्जते, अकारस्स च उत्तं ण्यम्हि पच्चये – कुक्कुच्चं।</p>

<p rend="bodytext"></p>
<p rend="bodytext" n="1262"><hi rend="paranum">१२६२</hi><hi rend="dot">.</hi> <hi rend="bold">छादीसु चो धात्वन्तो। </hi></p>
<p rend="bodytext">छादीसु पच्चयेसु धात्वन्तो व्यञ्जनो चकारो होति – मदनं मच्छा, लभनं लच्छा, रदनं रच्छा इच्चेवमादि।</p>

<p rend="bodytext"></p>
<p rend="bodytext" n="1263"><hi rend="paranum">१२६३</hi><hi rend="dot">.</hi> <hi rend="bold">द्यो ज्जयुगं। </hi></p>
<p rend="bodytext">दकार-यकारसंयोगो ज्जकारद्वयं आपज्जते – सदनं सज्जा।</p>

<p rend="bodytext"></p>
<p rend="bodytext" n="1264"><hi rend="paranum">१२६४</hi><hi rend="dot">.</hi> <hi rend="bold">मुसस्स’ उकारो अत्तं त्यु-ट्टूसु। </hi></p>
<p rend="bodytext">मुसधातुस्स उकारो त्यु-ट्टु पच्चयेसु परेसु अत्तं आपज्जते – मच्चु, मट्टु।</p>

<p rend="bodytext"></p>
<p rend="bodytext" n="1265"><hi rend="paranum">१२६५</hi><hi rend="dot">.</hi> <hi rend="bold">धूस्स’ ऊ च त्यम्हि। </hi></p>
<p rend="bodytext">धूधातुस्स ऊकारो च अत्तं आपज्जते त्यम्हि पच्चये परे – उद्धुननं उद्धच्चं।</p>

<p rend="bodytext"></p>
<p rend="bodytext" n="1266"><hi rend="paranum">१२६६</hi><hi rend="dot">.</hi> <hi rend="bold">येहि क्वि, तेहि भू-धू-भादीहि’ स्स लोपो। </hi></p>
<p rend="bodytext">क्विपच्चयो येहि धातूहि परो होति, तेहि भू-धू-भादीहि अस्स क्विनो लोपो होति – विभू सयम्भू अभिभू, सन्धु उद्धु, विभा निभा पभा सभा आभा, भुजगो तुरङ्गो; “यमु उपरमे” – वियो; “मन ञाणे” – सुमो; “तनु वित्थारे” – परितो इच्चेवमादि।</p>

<p rend="bodytext"></p>
<p rend="bodytext" n="1267"><hi rend="paranum">१२६७</hi><hi rend="dot">.</hi> <hi rend="bold">सच-जानं क-गा णानुबन्धे परे। </hi></p>
<p rend="bodytext">सच-जानं धातूनं च-जानं अन्तानं क-गादेसा होन्ति यथाक्कमं णानुबन्धे पच्चये परे – “उच वियत्तियं वाचायं” – उचनं ओको; पाको सेको सोको विवेको, चागो योगो भोगो रोगो रागो भागो भङ्गो सङ्गो।</p>

<p rend="bodytext"></p>
<p rend="bodytext" n="1268"><hi rend="paranum">१२६८</hi><hi rend="dot">.</hi> <hi rend="bold">नुदादीहि यु-ण्वूनं अन’-आननाक’-आननका सकारितेहि च। </hi></p>
<p rend="bodytext">नुद सूद जन इच्चेवमादीहि धातूहि फन्द चिति आण इच्चेवमादीहि सकारितेहि च यु-ण्वुपच्चयानं अन-आनन-अक-आननकादेसा होन्ति यथाक्कमं कत्तरि भाव-करणेसु च – पनुदतीति पनूदनो, एवं सूदनो जननो सवनो लवनो हवनो पवनो भवनो ञाणो असनो समणो एवं कत्तरि। भावे पन – पनुज्जते पनूदनं, सुज्जते सूदनं, जायते जननं, सुय्यते सवनं, लुयते लवनं, हुयते हवनं, पूयते पवनं, भूयते भवनं, ञायते ञाणं, असते असनं, समते समणं, सञ्जानीयते सञ्जाननं, कूयते काननं; - कारिते च – फन्दापयते फन्दापनं, चेतापयते चेतापनं, आणापयते आणापनं - एवं भावे। करणे – नुदन्ति अनेनाति नूदनं, सूदनं जननं सवनं लवनं हवनं पवनं भवनं जाननं असनं समणं। पुन कत्तरि – नुदतीति नुदको, सूदतीति सूदको, जनेतीति जनको, सुणोतीति सावको, लुनातीति लावको, जुहोतीति हावको, पुनातीति पावको, भवतीति भावको, जानातीति जानको, असतीति आसको, उपासतीति उपासको, समतीति समणो; पुन कारिते वा – आणापयतीति आणापको, एवं फन्दापको चेतापको सञ्जाननको इच्चेवमादि।</p>

<p rend="bodytext"></p>
<p rend="bodytext" n="1269"><hi rend="paranum">१२६९</hi><hi rend="dot">.</hi> <hi rend="bold">इ-य-त-म-कि-ए-सानं अन्तस्सरो दीघं, क्वचि दुसस्स गुणं, दो रं, स-क्ख’-ई च। </hi></p>
<p rend="bodytext">इ य त म कि ए स इच्चेतेसं सब्बनामानं अन्तो सरो दीघमापज्जते, क्वचि दुस इच्चेतस्स धातुस्स उकारो गुणमापज्जते, दकारो रकारमापज्जते, धातु-अन्तस्स च स क्ख ई चादेसा होन्ति यथासम्भवं, एत्थ च आकारादीनं वुद्धीति गहितत्ता गुणन्ति इकारादीनि सङ्गण्हाति। तत्थ इ इति आदिअक्खरेन इमसद्दं सङ्गण्हाति, म इति आदेसेकदेसेन अम्हसद्दं, ए इति एतसद्दं, स इति समानसद्दं – इममिव नं पस्सतीति ईदिसो, यं इव नं पस्सतीति यादिसो, एवं तादिसो मादिसो कीदिसो एदिसो सादिसो, ईरिसो यारिसो तारिसो मारिसो कीरिसो एरिसो सारिसो, ईदिक्खो यादिक्खो तादिक्खो मादिक्खो कीदिक्खो एदिक्खो सादिक्खो, ईदी यादी तादी मादी कीदी एदी सादी। चसद्दग्गहणेन तेसमेव सद्दानं इ य इच्चेवमादीनं अन्तो च सरो क्वचि दीघत्तमाहु – ईदिक्खो यादिक्खो तादिक्खो मादिक्खो कीदिक्खो एदिक्खो सादिक्खो, सादिसो सदिसो सारिसो, सरिक्खो सारिक्खो।</p>

<p rend="bodytext"></p>
<p rend="bodytext" n="1270"><hi rend="paranum">१२७०</hi><hi rend="dot">.</hi> <hi rend="bold">भ्यादितो मति-बुद्धि-पूजादीहि च क्तो। </hi></p>
<p rend="bodytext">भी सुप मिद इच्चेवमादीहि धातूहि मत्यादितो च बुद्धादितो च पूजादितो च क्तपच्चयो होति – भीतो  सुत्तो मित्तो, सम्मतो सङ्कप्पितो सम्पादितो अवधारितो, बुद्धो इतो विदितो तक्कितो, पूजितो अपचायितो मानितो अपचितो वन्दितो सक्कतो गरुकतो।</p>

<p rend="bodytext"></p>
<p rend="bodytext" n="1271"><hi rend="paranum">१२७१</hi><hi rend="dot">.</hi> <hi rend="bold">वेपु-सि-दव-वमुतो थु निब्बत्तत्थे। </hi></p>
<p rend="bodytext">वेपनं वेपो, तेन निब्बत्तो वेपथु; सयनं सयो, तेन निब्बत्तो सयथु; दवनं दवो, तेन निब्बत्तो दवथु; वमनं वमो, तेन निब्बत्तो वमथु।</p>

<p rend="bodytext"></p>
<p rend="bodytext" n="1272"><hi rend="paranum">१२७२</hi><hi rend="dot">.</hi> <hi rend="bold">भू-कु-दातो त्तिमो। </hi></p>
<p rend="bodytext">भूति भवनं, तेन निब्बत्तं भोत्तिमं; कुत्ति करणं, तेन निब्बत्तं कुत्तिमं; दाति दानं, तेन निब्बत्तं दत्तिमं।</p>

<p rend="bodytext"></p>
<p rend="bodytext" n="1273"><hi rend="paranum">१२७३</hi><hi rend="dot">.</hi> <hi rend="bold">हुतो णिमो। </hi></p>
<p rend="bodytext">अवहुति अवहनं, तेन निब्बत्तं ओहाविमं।</p>

<p rend="bodytext"></p>
<p rend="bodytext" n="1274"><hi rend="paranum">१२७४</hi><hi rend="dot">.</hi> <hi rend="bold">अञ्ञतोपि ते। </hi></p>
<p rend="bodytext">ते थु-त्तिम-णिमपच्चया अञ्ञस्मापि धातुतो होन्ति, ते मग्गितब्बा, तथा हि कच्चायनप्पकरणे आदिग्गहणं कतं – “वेपु-सि-दव-वमु-कु-दा-भू-ह्वादीहि थुत्तिम-णिमा निब्बत्ते”ति।</p>

<p rend="bodytext"></p>
<p rend="bodytext" n="1275"><hi rend="paranum">१२७५</hi><hi rend="dot">.</hi> <hi rend="bold">कु करस्स त्तिमे। </hi></p>
<p rend="bodytext">कर इच्चेतस्स धातुस्स कुआदेसो होति त्तिमपच्चये परे – करणेन निब्बत्तं कुत्तिमं।</p>

<p rend="bodytext"></p>
<p rend="bodytext" n="1276"><hi rend="paranum">१२७६</hi><hi rend="dot">.</hi> <hi rend="bold">कुत्तितो वा इमो। </hi></p>
<p rend="bodytext">अथ वा कुत्तिसद्दतो इमपच्चयो होति – करणं कुत्ति, कुत्तिया निब्बत्तं कुत्तिमं; एत्थ च “आकप्पं सरकुत्तिं वा न रञ्ञा सदिसमाचरे”ति पाळि निदस्सनं, अयं नीति साधुकं मनसि कातब्बा।</p>

<p rend="bodytext"></p>
<p rend="bodytext" n="1277"><hi rend="paranum">१२७७</hi><hi rend="dot">.</hi> <hi rend="bold">तब्भावकिरियायं इमो। </hi></p>
<p rend="bodytext">तब्भावकिरियायं गम्यमानायं निप्फन्नपाटिपदिकेहि वा अनिप्फन्नपाटिपदिकेहि वा इमपच्चयो होति – अणिमा महिमा लहिमा। सक्कटभासावसेन पन लघिमाति उच्चारियति। तत्थ परमाणुनो विय इद्धिमन्तानं अत्तनो सरीरस्स अतिसुखुमभावकरणं अणिमा, अणुसदिसभावकिरिया अणिमाति निब्बचनीयं; महन्तभावकिरिया महिमा, लहुभावकिरिया लहिमा, सा एव लघिमा। एतानि इत्थिलिङ्गानि।</p>

<p rend="bodytext"></p>
<p rend="bodytext" n="1278"><hi rend="paranum">१२७८</hi><hi rend="dot">.</hi> <hi rend="bold">‘अहं पुब्ब’न्ति किरियायं इको। </hi></p>
<p rend="bodytext">‘अहं पुब्बं गमिस्सामि, अहं पुब्बं गमिस्सामी’ति वा ‘अहं उपट्ठहिस्सामि, अहं उपट्ठहिस्सामी’ति वा एवं पवत्तायं किरियायं गम्यमानायं अहं अहन्ति सद्दतो इकपच्चयो होति – अहमहमिका। इत्थिलिङ्गमिदं पदं।</p>

<p rend="bodytext"></p>
<p rend="bodytext" n="1279"><hi rend="paranum">१२७९</hi><hi rend="dot">.</hi> <hi rend="bold">अहोपुरिसतो दप्पने णिको। </hi></p>
<p rend="bodytext">अहङ्कारदप्पने अहोसद्दपुब्बस्मा पुरिससद्दतो णिकपच्चयो होति – अहोपुरिसिका। इदं इत्थिलिङ्गं।</p>

<p rend="bodytext"></p>
<p rend="bodytext" n="1280"><hi rend="paranum">१२८०</hi><hi rend="dot">.</hi> <hi rend="bold">तं इव परिकप्पितकीळाभण्डे पुत्तादितो लिको। </hi></p>
<p rend="bodytext">तं वत्थुं इव परिकप्पिते कीळाभण्डे वत्तब्बे पुत्तसद्दादितो लिकपच्चयो होति – पुत्तलिका धीतलिका। इत्थिलिङ्गान’ एतानि।</p>

<p rend="bodytext"></p>
<p rend="bodytext" n="1281"><hi rend="paranum">१२८१</hi><hi rend="dot">.</hi> <hi rend="bold">नम्हि अक्कोसे आनि। </hi></p>
<p rend="bodytext">अक्कोसे गम्यमाने नम्हि निपाते उपपदे सति आनिपच्चयो होति सब्बधातूहि – अगमानि ते जम्म देसो, लामकपुरिस देसो तया न गन्तब्बोति अत्थो; अकरानि ते जम्म कम्मं, लामकपुरिस इदं कम्मं तया न कत्तब्बन्ति अत्थो। तत्थ न गमानि अगमानि, न करानि अकरानीति कम्मधारयसमासो, एत्थ च आनिपच्चयवन्तानि पदानि तीसुपि लिङ्गेसु कतरानि लिङ्गानि, सत्तसु विभत्तीसु कतराय विभत्तिया युत्तानि, द्वीसु वचनेसु कतरवचनकानीति चे – तीसु ताव लिङ्गेसु अनियतलिङ्गत्ता सब्बलिङ्गिकानि, सत्तसु विभत्तीसु पठमाय एव विभत्तिया युत्तानि, द्वीसु वचनेसु एकवचनन्तानि चेव पुथुवचनन्तानि च, कथं – अगमानि ते जम्म देसो, अगमानि ते जम्म नाना देसा; अगमानि ते जम्म राजधानी, अगमानि ते जम्म राजधानियो; अगमानि ते जम्म नगरं, अगमानि ते जम्म नगरानि; अकरानि ते जम्म कम्मं, अकरानि ते जम्म कम्मानि; अकरानि ते जम्म घटो, अकरानि ते जम्म घटा; अकरानि ते जम्म कुम्भी, अकरानि ते जम्म कुम्भियोति। इदम्पि पनेत्थ वत्तब्बं – आनिपच्चयवन्तानि पदानि “सेय्यो अमित्तो; एसा व पूजना सेय्यो; एकाहं जीवितं सेय्यो” एवं लिङ्गत्तयानुकूलो सेय्यो इति अयं सद्दो विय लिङ्गत्तयानुकूलानि अव्ययसदिसानि पदानीति वत्तब्बं, तथा हि एतेसं विभत्तिमालापि नत्थि, वचनेसु रूपभेदोपि नत्थि; अयं नीति साधुकं मनसिकातब्बा। नम्हीति किं – विपत्ति ते। अक्कोसेति किं – अगति ते।</p>

<p rend="bodytext"></p>
<p rend="bodytext" n="1282"><hi rend="paranum">१२८२</hi><hi rend="dot">.</hi> <hi rend="bold">एकादितो वारत्थे क्खत्तुं। </hi></p>
<p rend="bodytext">एक द्वि ति चतु इच्चेवमादितो गणनतो क्खत्तुंपच्चयो होति वारत्थे – एको वारो एकक्खत्तुं, द्वे वारा द्विक्खत्तुं, तयो वारा तिक्खत्तुं, चत्तारो वारा चतुक्खत्तुं इच्चेवमादि। एत्थ च “तिक्खत्तुं पुरिसे पेसेसी”ति आदीसु तयो वारे पेसेसीति उपयोगबहुवचनवसेन अत्थो दट्ठब्बो।</p>

<p rend="bodytext"></p>
<p rend="bodytext" n="1283"><hi rend="paranum">१२८३</hi><hi rend="dot">.</hi> <hi rend="bold">धात्थे वा क्वचि क्खत्तुं। </hi></p>
<p rend="bodytext">अथ वा धासद्दस्स अत्थे एकादितो क्वचि क्खत्तुंपच्चयो होति। एत्थ च धात्थो नाम विभागत्थो, विभागत्थे धापच्चयस्स पवत्तनतो – “सहस्सक्खत्तुं अत्तानं निम्मिनित्वान पन्थको”, एकक्खत्तुं, द्विक्खत्तुं इच्चेवमादि; तत्थ सहस्सक्खत्तुन्ति सहस्सधा अत्तानं निम्मिनित्वाति सम्बन्धो, तथा हि “एकोपि हुत्वा बहुधा होती”ति धासद्दप्पयोगो दिट्ठो, अत्थतो पन सहस्सं अत्तानं निम्मिनित्वाति अत्थो, तथा हि “एकमेका कुमारिवण्णादिवसेन सतं सतं अत्तभावे अभिनिम्मिनी”ति उपयोगवचनप्पयोगो दिस्सति; अयम्पि नीति साधुकं मनसिकातब्बा।</p>

<p rend="bodytext"></p>
<p rend="bodytext" n="1284"><hi rend="paranum">१२८४</hi><hi rend="dot">.</hi> <hi rend="bold">मतन्तरे एकादितो सकिस्स क्खत्तुं। </hi></p>
<p rend="bodytext">गरूनं मतन्तरे एक-द्वि-ति-चतु-पञ्च-छ-सत्त-अट्ठ-नव-दसादितो गणनतो सकिस्स क्खत्तुंआदेसो होति, यथा  – एकक्खत्तुं द्विक्खत्तुन्ति आदिकवचनं आगतं, “एकस्स सकिं एकक्खत्तु”न्ति तप्पुरिससमासो वुत्तो; इमिना नयेन द्विन्नं सकिं द्विक्खत्तुं ... पे॰ ... दसन्नं सकिं दसक्खत्तुन्ति विग्गहो च वुत्तो येव होति। एत्थ च “सकिंदेव सुतसोम सब्भि होति समागमो”ति च “सम्पवेधेन्ति वातेन सकिं पीताव माणवा”ति च आदीसु सकिंसद्दो ईसकत्थवाचको अप्पमत्तकत्थवाचको, एकवारन्ति हि तस्स’ अत्थो; यस्मा पन एकवारन्ति अत्थो, तस्मा “एकस्स सकि”न्ति वुत्ते “एकस्स एकवार”न्ति अत्थो सिया “दसस्स सकि”न्ति वुत्ते पन ‘दसस्स एकवार’न्ति अत्थो सिया; तथा हि सकिन्ति एकवारं, असकिन्ति अनेकवारन्ति अत्थो। सुट्ठु विचारेतब्बं इदं ठानं।</p>

<p rend="bodytext"></p>
<p rend="bodytext" n="1285"><hi rend="paranum">१२८५</hi><hi rend="dot">.</hi> <hi rend="bold">सुनस्स’ उनस्स’ ओण-वान’-उवान’-ऊण-उनख’-उणाना। </hi></p>
<p rend="bodytext">सुन इच्चेतस्स पाटिपदिकस्स उनस्स ओण-वान-उवान-ऊण-उनख-उण-आ-आनादेसा होन्ति – सोणो स्वानो सुवानो सूणो सुनखो सुणो सा सानो। एत्थ च निप्फन्नपाटिपदिकवसेन सुणाति गच्छतीति सोणो, एवं स्वानो इच्चादि।</p>

<p rend="bodytext"></p>
<p rend="bodytext" n="1286"><hi rend="paranum">१२८६</hi><hi rend="dot">.</hi> <hi rend="bold">सुणोतिस्मा वा ओणादयो। </hi></p>
<p rend="bodytext">अथ वा “सु सवने” इच्चेतस्मा धातुतो ओण वान उवान इच्चादयो पच्चया होन्ति। सामिकस्स वचनं सुणातीति सोणो, एवं स्वानो सुवानो इच्चादि।</p>
<p rend="gatha1">सुस्वादेसो तरुणस्स कतो नेह कते सति,</p>
<p rend="gatha1">इह पण्डितसद्दादि धीरयोगादिकं लभे;</p>
<p rend="gatha1">नानापकतिभावेन सुसु-तरुण-व-आदयो,</p>
<p rend="gatha1">ठिता इच्चेवमन्तानं न इट्ठो तादिसो विधि।</p>

<p rend="bodytext"></p>
<p rend="bodytext" n="1287"><hi rend="paranum">१२८७</hi><hi rend="dot">.</hi> <hi rend="bold">उवान-उन-ऊना वा युवस्स’ उवस्स। </hi></p>
<p rend="bodytext">युव इच्चेतस्स पाटिपदिकस्स उवस्स उवान उन ऊनादेसा होन्ति वा – युवानो युनो यूनो तिट्ठति। वाति किं – दहरो युवा नातिब्रहा।</p>

<p rend="bodytext"></p>
<p rend="bodytext" n="1288"><hi rend="paranum">१२८८</hi><hi rend="dot">.</hi> <hi rend="bold">वत्तमानातीतेसु णु-यु-ता। </hi></p>
<p rend="bodytext">कारु, वायु, भूतं।</p>

<p rend="bodytext"></p>
<p rend="bodytext" n="1289"><hi rend="paranum">१२८९</hi><hi rend="dot">.</hi> <hi rend="bold">भविस्सतिकाले णी घिण गमादितो। </hi></p>
<p rend="bodytext">गमितुं सीलं पकति यस्स सो होति गामी, एवं भाजी; दस्सावी, पट्ठायी।</p>

<p rend="bodytext"></p>
<p rend="bodytext" n="1290"><hi rend="paranum">१२९०</hi><hi rend="dot">.</hi> <hi rend="bold">ण्वु तु किरियायं करादितो। </hi></p>
<p rend="bodytext">किरियायं गम्यमानायं धातूहि ण्वु तु इच्चेते पच्चया होन्ति भविस्सतिकाले – करिस्सतीति कारको वजति, भुञ्जिस्सतीति भोत्ता वजति।</p>

<p rend="bodytext"></p>
<p rend="bodytext" n="1291"><hi rend="paranum">१२९१</hi><hi rend="dot">.</hi> <hi rend="bold">भाववचने चतुत्थी। </hi></p>
<p rend="bodytext">भावसङ्खाताय किरियाय वचने सति भाववाचकसद्दतो चतुत्थी विभत्ति होति भविस्सतिकाले – पचनं पाको, पाकाय वजति; भोजनं भोगो, भोगाय वजति; नच्चनं नच्चं, नच्चाय वजति।</p>

<p rend="bodytext"></p>
<p rend="bodytext" n="1292"><hi rend="paranum">१२९२</hi><hi rend="dot">.</hi> <hi rend="bold">कम्मूपपदे णो। </hi></p>
<p rend="bodytext">कम्मनि उपपदे णपच्चयो होति भविस्सतिकाले – नगरं करिस्सतीति नगरकारो वजति, सालिं लाविस्सतीति सालिलावो वजति, धञ्ञं वपिस्सतीति धञ्ञवापो वजति, भोगं दस्सतीति भोगदायो वजति, सिन्धुं पिविस्सतीति सिन्धुपायो वजति।</p>

<p rend="bodytext"></p>
<p rend="bodytext" n="1293"><hi rend="paranum">१२९३</hi><hi rend="dot">.</hi> <hi rend="bold">सेसत्थे स्सं-न्तु-मान’-आना। </hi></p>
<p rend="bodytext">सेसत्थे स्सं स्सन्तु मान आनइच्चेते पच्चया होन्ति भविस्सतिकाले कम्मनि उपपदे – कम्मं करिस्सतीति कम्मं करिस्सं, कम्मं करोन्तो, कम्मं कुरुमानो, कम्मं करानो वजति; भोजनं भुञ्जिस्सतीति भोजनं भुञ्जिस्सं, भोजनं भुञ्जन्तो, भोजनं भुञ्जमानो, भोजनं भुञ्जानो वजति; खादनं खादिस्सतीति खादनं खादिस्सं, खादनं खादन्तो, खादनं खादमानो, खादनं खादानो वजति; मग्गं चरिस्सतीति मग्गं चरिस्सं, मग्गं चरन्तो, मग्गं चरमानो, मग्गं चरानो वजति; भिक्खं भिक्खिस्सतीति भिक्खं भिक्खस्सं, भिक्खं भिक्खन्तो, भिक्खं भिक्खमानो, भिक्खं भिक्खानो वजति।</p>

<p rend="bodytext"></p>
<p rend="bodytext" n="1294"><hi rend="paranum">१२९४</hi><hi rend="dot">.</hi> <hi rend="bold">अनियतकाले गमादितो णी। </hi></p>
<p rend="bodytext">चतुमग्गसङ्खातं सम्बोधं गच्छतीति सम्बोधगामी, धम्मो; कामे भुञ्जतीति कामभोगी, पुरिसो।</p>

<p rend="bodytext"></p>
<p rend="bodytext" n="1295"><hi rend="paranum">१२९५</hi><hi rend="dot">.</hi> <hi rend="bold">छदादितो तो। </hi></p>
<p rend="bodytext">छद चिन्त सु नी विद पद तनु यत यति अद युज वतु मिद मा पु कल वर वेपु गुप दा इच्चेवमादीहि धातूहि तपच्चयो होति – छत्तं, चित्तं, सुत्तं,नेत्तं, पवित्तं, पत्तं, तन्तं, यत्तं, यन्तं, अत्तं, योत्तं, वत्तं, मित्तं, मत्ता, पुत्तो, कलत्तं, वरत्तं, वेत्तं, गोत्तं, दात्तं। पावचनस्मिं हि न कदाचिपि छत्रं गोत्रं इच्चादीनि दिस्सन्ति, गोत्रभूति पदे पन समासे वत्तमानत्ता तकारो त्रकारं पप्पोति वा, अत्रजोति आदीसुपि।</p>

<p rend="bodytext"></p>
<p rend="bodytext" n="1296"><hi rend="paranum">१२९६</hi><hi rend="dot">.</hi> <hi rend="bold">त्रण ति च गरू। </hi></p>
<p rend="bodytext">गरू “छद चिन्त इच्चेवमादितो त्रण इति पच्चयो होती”ति वदन्ति, तेसं मते छत्रं, चित्रं, सोत्रं, नेत्रं, पवित्रं, पत्रं, तन्त्रं, यत्रं, यन्त्रं, अत्रं, योत्रं, वत्रं, मित्रं, मत्रा, पुत्रो, कलत्रं, वरत्रं, वेत्रं, गोत्रं, दात्रं इच्चेवमादि।</p>

<p rend="bodytext"></p>
<p rend="bodytext" n="1297"><hi rend="paranum">१२९७</hi><hi rend="dot">.</hi> <hi rend="bold">वदादितो गणे णित्तो। </hi></p>
<p rend="bodytext">वदितानं गणो वादित्तं, एवं चारित्तं, वारित्तं इच्चेवमादि।</p>

<p rend="bodytext"></p>
<p rend="bodytext" n="1298"><hi rend="paranum">१२९८</hi><hi rend="dot">.</hi> <hi rend="bold">मिदादितो त्ति-तियो। </hi></p>
<p rend="bodytext">मेत्ति, पत्ति, रत्ति, तन्ति, धाति।</p>

<p rend="bodytext"></p>
<p rend="bodytext" n="1299"><hi rend="paranum">१२९९</hi><hi rend="dot">.</hi> <hi rend="bold">उसु-रन्जतो ड्ढ-ट्ठा। </hi></p>
<p rend="bodytext">उड्ढो, रट्ठो; “रट्ठञ्चापि विनस्सतू”ति इमस्मिं ठाने रट्ठसद्दो नपुंसको।</p>

<p rend="bodytext"></p>
<p rend="bodytext" n="1300"><hi rend="paranum">१३००</hi><hi rend="dot">.</hi> <hi rend="bold">मतन्तरे दंसस्स दड्ढो। </hi></p>
<p rend="bodytext">गरूनं मतन्तरे दंसधातुस्स दड्ढादेसो होतीति वचनं आगतं – दड्ढो। “दह भस्मीकरणे”ति धातुवसेन दड्ढसद्दप्पवत्ति येव पसिद्धा, न दंसधातुवसेन।</p>

<p rend="bodytext"></p>
<p rend="bodytext" n="1301"><hi rend="paranum">१३०१</hi><hi rend="dot">.</hi> <hi rend="bold">सू-वु-असतो थो, ऊ-उ-असानं अतो। </hi></p>
<p rend="bodytext">सू वु अस इच्चेतेहि धातूहि थपच्चयो होति, तेसं धातूनं ऊ-उ-असानं अतादेसो होति – सत्थं, वत्थं, अत्थो।</p>

<p rend="bodytext"></p>
<p rend="bodytext" n="1302"><hi rend="paranum">१३०२</hi><hi rend="dot">.</hi> <hi rend="bold">रन्ज’-उदादितो ध-द’-इद्द-क-इरा, कत्थचि ज-दलोपो च। </hi></p>
<p rend="bodytext">रन्ज उदि इदि इच्चेवमादीहि धातूहि ध द इद्द क इर इच्चेते पच्चया होन्ति, कत्थचि ज-दलोपो च – रन्धं; समुद्दो, इन्दो, चन्दो, मन्दो, खुद्दो, छिद्दो, रुद्दो; दलिद्दो; सुक्कं, पक्कं; वजिरं इच्चेवमादि।</p>

<p rend="bodytext"></p>
<p rend="bodytext" n="1303"><hi rend="paranum">१३०३</hi><hi rend="dot">.</hi> <hi rend="bold">पटिहरत्व अ-इया हस्सरो एकार-इकार-आकारत्तं। </hi></p>
<p rend="bodytext">पटिपुब्बस्मा हरधातुतो अपच्चयो च इयपच्चयो च होति, हकारस्स सरो एकार-ईकार-आकारत्तं आपज्जते – पटिपक्खे हरतीति पाटिहेरं, एवं पाटिहीरं, पाटिहारियं।</p>

<p rend="bodytext"></p>
<p rend="bodytext" n="1304"><hi rend="paranum">१३०४</hi><hi rend="dot">.</hi> <hi rend="bold">मतन्तरे पटितो हिस्स हेरण हीरण। </hi></p>
<p rend="bodytext">गरूनं मतन्तरे पटि इच्चेतस्मा हिस्स धातुस्स हेरण-हीरणआदेसा होन्ति – पाटिहेरं, पाटिहीरं।</p>

<p rend="bodytext"></p>
<p rend="bodytext" n="1305"><hi rend="paranum">१३०५</hi><hi rend="dot">.</hi> <hi rend="bold">क कड्यादितो। </hi></p>
<p rend="bodytext">कडि घडि चडि इच्चेवमादितो धातुतो कपच्चयो होति – कण्डो, घण्डो, वण्डो, करण्डो, मण्डो, सण्डो, कुट्ठो, भण्डं, पण्डको, दण्डो, रण्डो, वितण्डो, इसिण्डो, चण्डो, गण्डो, अण्डो, लण्डो, मेण्डो, एरण्डो, खण्डो इच्चेवमादयो अञ्ञेपि सद्दा भवन्ति।</p>

<p rend="bodytext"></p>
<p rend="bodytext" n="1306"><hi rend="paranum">१३०६</hi><hi rend="dot">.</hi> <hi rend="bold">खादतो च’ अस्स खन्धो। </hi></p>
<p rend="bodytext">खाद इच्चेवमादितो धातुतो कपच्चयो होति, अस्स च खादधातुस्स खन्धादेसो होति – जातिजरामरणादीहि संसारदुक्खेहि खज्जतीति खन्धो।</p>

<p rend="bodytext"></p>
<p rend="bodytext" n="1307"><hi rend="paranum">१३०७</hi><hi rend="dot">.</hi> <hi rend="bold">मतन्तरे खादाम-गमानं खन्ध’-अन्ध-गन्धा। </hi></p>
<p rend="bodytext">गरूनं मतन्तरे खाद अम गम इच्चेतेसं धातूनं खन्ध-अन्ध-गन्धादेसा होन्ति कपच्चयो चाति सवुत्तिकं लक्खणमागतं, अत्रिमानि उदाहरणानि – खन्धो, अन्धो, गन्धो, एवं खन्धको, अन्धको, गन्धकोति। एतेसु अन्ध-गन्धसद्दा “अन्ध दिट्ठूपसंहारे; गन्ध सूचने”ति धातुवसेनापि सिज्झन्ति।</p>

<p rend="bodytext"></p>
<p rend="bodytext" n="1308"><hi rend="paranum">१३०८</hi><hi rend="dot">.</hi> <hi rend="bold">पटादितो अलं। </hi></p>
<p rend="bodytext">पट कल कुस इच्चेवमादीहि धातूहि पाटिपदिकेहि च उत्तरपदे अलपच्चयो होति – पटे अलं इति पटलं, एवं कललं, कुसलं, कदलं, भगन्दलं, मेखलं, वक्कलं, तक्कलं, पल्ललं, सद्दलं, मूलालं, बिलालं, विदलं, चण्डालो, पञ्चालो, वालं, वसलो, पचलो, मचलो, मुसलो, गोत्थुलो, पोत्थुलो, बहुलो, बहुलं, मङ्गलं, बहलं, कम्बलं, सम्बलं, बिलालं, अग्गलं इच्चेवमादयो अञ्ञेपि सद्दा भवन्ति।</p>

<p rend="bodytext"></p>
<p rend="bodytext" n="1309"><hi rend="paranum">१३०९</hi><hi rend="dot">.</hi> <hi rend="bold">पुथस्स पुथु-पठा। </hi></p>
<p rend="bodytext">पुथ इच्चेतस्स पाटिपदिकस्स पुथु पठ इच्चेते आदेसा होन्ति – पुथुवी, पठमो, पथवी वा।</p>

<p rend="bodytext"></p>
<p rend="bodytext" n="1310"><hi rend="paranum">१३१०</hi><hi rend="dot">.</hi> <hi rend="bold">उवस्स’ उकारो अत्तं। </hi></p>
<p rend="bodytext">आदेसभूतस्स उवस्स उकारो अत्तं आपज्जति – पथवी।</p>

<p rend="bodytext"></p>
<p rend="bodytext" n="1311"><hi rend="paranum">१३११</hi><hi rend="dot">.</hi> <hi rend="bold">पुथस्स’ उकारो च, थस्स ठत्तं। </hi></p>
<p rend="bodytext">पुथसद्दस्स उकारो च अत्तं आपज्जति, थकारस्स पन ठकारत्तं होति – पठवी।</p>

<p rend="bodytext"></p>
<p rend="bodytext" n="1312"><hi rend="paranum">१३१२</hi><hi rend="dot">.</hi> <hi rend="bold">पुथतो अमो। </hi></p>
<p rend="bodytext">पुथसद्दस्स आदेसभूतस्मा पठसद्दतो अमपच्चयो होति – पठमो सो पराभवो।</p>

<p rend="bodytext"></p>
<p rend="bodytext" n="1313"><hi rend="paranum">१३१३</hi><hi rend="dot">.</hi> <hi rend="bold">ससादितो तु-दवो। </hi></p>
<p rend="bodytext">सस दंस अद इच्चेवमादीहि धातूहि तु दु इच्चेते पच्चया होन्ति – सत्तु, दद्दु, अद्दु, मद्दु।</p>

<p rend="bodytext"></p>
<p rend="bodytext" n="1314"><hi rend="paranum">१३१४</hi><hi rend="dot">.</hi> <hi rend="bold">चिआदितो ईवरो। </hi></p>
<p rend="bodytext">चीवरं, पीवरो, पीवरं, एत्थ च “पीवरो कच्छपे थूले”ति अभिधानं ञातब्बं।</p>

<p rend="bodytext"></p>
<p rend="bodytext" n="1315"><hi rend="paranum">१३१५</hi><hi rend="dot">.</hi> <hi rend="bold">इ मुनादितो। </hi></p>
<p rend="bodytext">मुनि, यति, अग्गि, पति, कवि, सुचि, रुचि, महालि, भद्दालि, मणि। एत्थ च मणीति वजिरो महानीलो इन्दनीलो मरकटो वेळुरियो पदुमरागो पुस्सरागो कक्केतनो पुलोको विमलो लोहितङ्को फलिको पवाळो जोतिरसो गोमुत्तको गोमेदको सोगन्धिको मुत्ता सङ्खो अञ्जनमूलो राजवट्टो अमतंसुको पियको ब्राह्मणी चाति चतुवीसति मणी नाम।</p>

<p rend="bodytext"></p>
<p rend="bodytext" n="1316"><hi rend="paranum">१३१६</hi><hi rend="dot">.</hi> <hi rend="bold">ऊरो विदादितो। </hi></p>
<p rend="bodytext">वेदूरो, वल्लूरो, मसूरो, सिन्दूरो, दूरो, कूरो, कप्पूरो, मयूरो, उन्दूरो, खज्जूरो, कुरूरो।</p>

<p rend="bodytext"></p>
<p rend="bodytext" n="1317"><hi rend="paranum">१३१७</hi><hi rend="dot">.</hi> <hi rend="bold">णु नु तु हनादितो। </hi></p>
<p rend="bodytext">हनु, जाणु, भाणु, रेणु, खाणु, अणु, वेणु, धेनु, धातु, सेतु, केतु, हेतु।</p>

<p rend="bodytext"></p>
<p rend="bodytext" n="1318"><hi rend="paranum">१३१८</hi><hi rend="dot">.</hi> <hi rend="bold">कुटादितो ठो। </hi></p>
<p rend="bodytext">कुट्ठो, कोट्ठो, कट्ठं।</p>

<p rend="bodytext"></p>
<p rend="bodytext" n="1319"><hi rend="paranum">१३१९</hi><hi rend="dot">.</hi> <hi rend="bold">मनु-पुर-सुण-कु-सु-इलादितो उस्स-णुस-इसा। </hi></p>
<p rend="bodytext">मनुस्सो मानुसो, पुरिसो, सुणिसा, करीसं, सिरीसो, इलिसो, अलसो, महिसो, सीसं, किसं।</p>

<p rend="bodytext"></p>
<p rend="bodytext" n="1320"><hi rend="paranum">१३२०</hi><hi rend="dot">.</hi> <hi rend="bold">अरतो तु, तम्हि अरस्स’ उ। </hi></p>
<p rend="bodytext">अरधातुतो तुपच्चयो होति, तस्मिं तुपच्चये परे अरधातुस्स उकारादेसो होति – तं तं पत्तकिच्चं अरति वत्तेतीति उतु।</p>

<p rend="bodytext"></p>
<p rend="bodytext" n="1321"><hi rend="paranum">१३२१</hi><hi rend="dot">.</hi> <hi rend="bold">कर-किरेहि रुणो। </hi></p>
<p rend="bodytext">करोतीति करुणा, किं करोति – साधूनं हदयकम्पनं, किस्मिं सति – परदुक्खे सति, इति परदुक्खे सति साधूनं हदयकम्पनं करोतीति करुणा; किरति परदुक्खं विक्खिपतीतिपि करुणा।</p>

<p rend="bodytext"></p>
<p rend="bodytext" n="1322"><hi rend="paranum">१३२२</hi><hi rend="dot">.</hi> <hi rend="bold">क-रुधितो णो, धलोपो णे। </hi></p>
<p rend="bodytext">कसद्दूपपदस्मा रुधधातुतो णपच्चयो होति, तस्मिं णपच्चये परे धकारस्स व्यञ्जनस्स लोपो होति, एत्थ च अनुबन्धेन किच्चं नत्थि – कं रुन्धतीति करुणा, एत्थ कसद्दो सुखत्थवाचको।</p>

<p rend="bodytext"></p>
<p rend="bodytext" n="1323"><hi rend="paranum">१३२३</hi><hi rend="dot">.</hi> <hi rend="bold">धातुसरस्स’ अत्तं। </hi></p>
<p rend="bodytext">किरतीति करुणा।</p>

<p rend="bodytext"></p>
<p rend="bodytext" n="1324"><hi rend="paranum">१३२४</hi><hi rend="dot">.</hi> <hi rend="bold">चरस्मा णको भक्खने। </hi></p>
<p rend="bodytext">चरधातुस्मा णकपच्चयो होति भक्खनत्थे. अत्तनि पवेसिते सत्ते चरति भक्खतीति चारको, चोरबन्धनचारको च संसारचारको च, ण्वुपच्चयेन सिद्धेपि पयोगे णकपच्चयकरणं ‘देसचारको’, “चारिकं चरमानो”ति च आदीसु चरधातु गतिअत्थवाचको, सो न दुल्लभो, अयमेव दुल्लभतरोति दस्सनत्थं।</p>

<p rend="bodytext"></p>
<p rend="bodytext" n="1325"><hi rend="paranum">१३२५</hi><hi rend="dot">.</hi> <hi rend="bold">मे-धरुद्दानतो अ। </hi></p>
<p rend="bodytext">मेसद्दो आदाने धर धारणेति एवं मच्छुद्दानं विय यं होति धातुद्दानं, ततो अपच्चयो होति – सुखुमम्पि अत्थं धम्मञ्च खिप्पं मेति गण्हाति धारेति चाति मेधा, तेनाह अट्ठसालिनियं “खिप्पं गहण-धारणट्ठेन मेधा”ति।</p>

<p rend="bodytext"></p>
<p rend="bodytext" n="1326"><hi rend="paranum">१३२६</hi><hi rend="dot">.</hi> <hi rend="bold">मिधुतो ण। </hi></p>
<p rend="bodytext">मिधुधातुतो णपच्चयो होति – सम्मोहं मेधति हिंसति विनासेतीति मेधा।</p>
<p rend="gatha1">खादधातुवसा वापि, खनुधातुवसेन वा;</p>
<p rend="gatha1">खनितो वापि धातुम्हा, धातो खंपुब्बतोपि वा;</p>
<p rend="gatha1">खन्धसद्दस्स निप्फत्तिं, सद्दसत्थविदू वदे।</p>
<p rend="gatha1">एवमादिप्पकारेहि, नाना व्युप्पत्ति मे रुता;</p>
<p rend="gatha1">हेट्ठा तस्सा इमानेता, लक्खणानि भवन्ति हि।</p>

<p rend="bodytext"></p>
<p rend="bodytext">इमस्मिं पन ठाने तानि विसेसलक्खणानि वत्वा इदानि सामञ्ञलक्खणानि च विसेसलक्खणानि च ईसकं वदाम –</p>

<p rend="bodytext"></p>
<p rend="bodytext" n="1327"><hi rend="paranum">१३२७</hi><hi rend="dot">.</hi> <hi rend="bold">ठाने वण्णागमो।</hi></p>

<p rend="bodytext"></p>
<p rend="bodytext" n="1328"><hi rend="paranum">१३२८</hi><hi rend="dot">.</hi> <hi rend="bold">ठाने वण्णविपरिययो। </hi></p>

<p rend="bodytext"></p>
<p rend="bodytext" n="1329"><hi rend="paranum">१३२९</hi><hi rend="dot">.</hi> <hi rend="bold">ठाने वण्णविकारो। </hi></p>

<p rend="bodytext"></p>
<p rend="bodytext" n="1330"><hi rend="paranum">१३३०</hi><hi rend="dot">.</hi> <hi rend="bold">ठाने वण्णविनासो। </hi></p>

<p rend="bodytext"></p>
<p rend="bodytext" n="1331"><hi rend="paranum">१३३१</hi><hi rend="dot">.</hi> <hi rend="bold">ठाने धातूनं अत्थातिसययोगो। </hi></p>

<p rend="bodytext"></p>
<p rend="bodytext" n="1332"><hi rend="paranum">१३३२</hi><hi rend="dot">.</hi> <hi rend="bold">ठाने रस्सानं दीघत्तं। </hi></p>

<p rend="bodytext"></p>
<p rend="bodytext" n="1333"><hi rend="paranum">१३३३</hi><hi rend="dot">.</hi> <hi rend="bold">ठाने दीघानं रस्सत्तं। </hi></p>

<p rend="bodytext"></p>
<p rend="bodytext" n="1334"><hi rend="paranum">१३३४</hi><hi rend="dot">.</hi> <hi rend="bold">ठाने सरानं अञ्ञस्सरत्तं। </hi></p>

<p rend="bodytext"></p>
<p rend="bodytext" n="1335"><hi rend="paranum">१३३५</hi><hi rend="dot">.</hi> <hi rend="bold">ठाने व्यञ्जनानं अञ्ञव्यञ्जनत्तं। </hi></p>

<p rend="bodytext"></p>
<p rend="gatha1">“पब्बाजितो पब्बजितो”, इच्चादीसु यथाक्कमं;</p>
<p rend="gatha1">न दीघो रस्सतं याति, न रस्सो याति दीघतं।</p>
<p rend="gatha1">“वको बको”ति आदिम्हि, न व-बानं ब-वत्तनं;</p>
<p rend="gatha1">न “याति यन्ति” चेतेसं, अत्थो दुट्ठो भवे हवे॥</p>

<p rend="bodytext"></p>
<p rend="bodytext" n="1336"><hi rend="paranum">१३३६</hi><hi rend="dot">.</hi> <hi rend="bold">ठाने सरानं व्यञ्जनत्तं। </hi></p>

<p rend="bodytext"></p>
<p rend="bodytext" n="1337"><hi rend="paranum">१३३७</hi><hi rend="dot">.</hi> <hi rend="bold">ठाने व्यञ्जनानं सरत्तं। </hi></p>
<p rend="bodytext">इमानि सामञ्ञलक्खणानि, इदानि विसेसलक्खणानि भवन्ति –</p>

<p rend="bodytext"></p>
<p rend="bodytext" n="1338"><hi rend="paranum">१३३८</hi><hi rend="dot">.</hi> <hi rend="bold">यथारहं इवण्णागमो भू-करेसु। </hi></p>
<p rend="bodytext">भूधातु-करधातूसु परेसु नामिकपदतो यथारहं इकार-ईकारागमो होति – सीतिभूतो, ब्यन्तिभूतो ब्यन्तिकतो, ब्यन्तिं अकासि, यानिकता बहुलीकता; चित्तिकतंइच्चादि, एवं इकारागमो। आचरिया पन यानिकताति एत्थ ईकारस्स रस्सत्तकरणं इच्छन्ति, तेसं मते एको ईकारागमोयेव, इकारागमेन किच्चं नत्थि। अस्माकं पन मते यथारहं इकार-ईकारागमानं वुत्तत्ता रस्सत्तकरणेन किच्चं नत्थि। ईकारागमो यथा – सम्मुखीभूतो, कद्दमीभूतं, एकोदकीभूतं, सरणीभूतं, भस्मीकतं इच्चादि, एवं ईकारागमो। यथारहन्ति किं – मनुस्सभूतो, कम्मकारो। इदं पनेत्थ सिक्खितब्बं – विगतन्तो भूतो ब्यन्तिभूतो, ब्यन्तो कतो ब्यन्तिकतो पापधम्मो, ब्यन्ता कता ब्यन्तिकता किलेसा, ब्यन्तं कतं ब्यन्तिकतं तण्हावनं, ब्यन्तानि कतानि ब्यन्तिकतानि अकुसलानि, ब्यन्ता कता ब्यन्तिकता तण्हा, किलेसं ब्यन्तं अकासि, ब्यन्तिं अकासि, किलेसे ब्यन्ते अकासि, ब्यन्ती अकासि, पापं ब्यन्तं अकासि ब्यन्तिं अकासि. पापानि ब्यन्तानि अकासि ब्यन्ती अकासि; तण्हायो ब्यन्ता अकासि ब्यन्ती अकासि; चित्ते कतं चित्तिकतं, तथाहि “चित्तिकतट्ठेन चेतिय”न्ति वुत्तं, गरुकतट्ठेन पूजारहट्ठेनाति च वुत्तं होति, इदं पनेत्थ निब्बचनं – चेते चेतसि चित्ते कतं ठपितन्ति चेतियं - चित्तिकतट्ठेन रतनन्ति इदं पन निब्बचनत्थवसेन वुत्तं न होति, अथ किन्ति चे – लोके रतनन्ति सम्मतस्स वत्थुनो गरुकातब्बभावेन वुत्तं, तथा हि अट्ठकथासु वुत्तं – “चित्तिकतं महग्घञ्च, अतुलं दुल्लभदस्सनं, अनोमसत्तपरिभोगं रतनं तेन वुच्चती”ति, तत्र चित्तिकतट्ठेन रतनं महग्घट्ठेनापि रतनं अतुलट्ठेनापि रतनं दुल्लभदस्सनट्ठेनापि रतनं अनोमसत्तपरिभोगट्ठेनापि रतनन्ति अधिप्पायो, इदं पनेत्थ निब्बचनं – यथा “गतेने’ता पलोभेन्ती”ति आदीसु गमनं गतन्ति वुच्चति, एवमेव रमणं रतन्ति वुच्चति, लोकस्स रतं रमणं अभिरतिं जनेतीति रतनं जकारलोपवसेन, तं रतनं सरूपतो लोकियमहाजनेन सम्मतं हिरञ्ञसुवण्णादिकञ्च चक्कवत्तिरञ्ञो उप्पन्नं चक्करतनादिकञ्च सब्बुक्कट्ठपरिच्छेदवसेन बुद्धादिसरणत्तयञ्च कतञ्ञूकतवेदिपुग्गलादिकञ्च दट्ठब्बं। केचि पन चित्तिकतट्ठेनाति एत्थ विचित्रकतट्ठेनाति अत्थं वदन्ति। तं न गहेतब्बं, इध चित्तसद्दस्स हदयवाचकत्ता “चित्तिकत्वा सुणाथ मे”ति आहच्च पाळियं विय – तस्मा केहिचि वुत्तं तं अत्थं अग्गहेत्वा ‘चित्ते कतं चित्तिकत’न्ति अत्थोयेव गहेतब्बो, तथा हि बुद्धादिरतनत्तये उप्पन्ने देवमनुस्सा अञ्ञत्थरतनसञ्ञम्पि अनुप्पादेत्वा तमेव सातिसयं चित्ते करोन्ति सक्करोन्ति गरुं करोन्ति मानेन्ति पूजेन्तीति दट्ठब्बं; अयं नीति अतीव सुखुमा साधुकं मनसिकातब्बा। “पस्स चित्तिकतं बिम्बं मणिना कुण्डलेन चा”ति आदीसु पुब्बे अविचित्रं इदानि विचित्रं कतन्ति चित्तिकतन्ति अत्थो गहेतब्बो; अयं नीति पुरिमा विय सुखुमा, वाचापि चित्तिकातब्बा व।</p>

<p rend="bodytext"></p>
<p rend="bodytext" n="1339"><hi rend="paranum">१३३९</hi><hi rend="dot">.</hi> <hi rend="bold">सञ्ञायं उद्धमुखस्स ध-मलोपो, उतो अकं, खतो अलं। </hi></p>
<p rend="bodytext">सञ्ञायं भिधेय्यायं उद्धमुखसद्दस्स धकार-मकारलोपो होति, उकारस्मा अकंआगमो होति, खकारस्मा पन अलपच्चयो होति – उद्धं मुखं अस्साति उदुक्खलं। सञ्ञायन्ति किं – उद्धमुखो हुत्वा निसीदि।</p>

<p rend="bodytext"></p>
<p rend="bodytext" n="1340"><hi rend="paranum">१३४०</hi><hi rend="dot">.</hi> <hi rend="bold">वारिस्स वो वाहके, वाहकस्स वस्स लो। </hi></p>
<p rend="bodytext">सञ्ञायं अभिधेय्यायं वारिसद्दस्स सब्बस्सेव वकारादेसो होति वाहकसद्दे परे, तस्स च वाहकसद्दस्स वकारस्स लकारादेसो होति – वारिं वहतीति वारिवाहको, सो एव अनेन लक्खणेन वलाहको। वाहकेति किं – यथा वारिवहो पूरो।</p>

<p rend="bodytext"></p>
<p rend="bodytext" n="1341"><hi rend="paranum">१३४१</hi><hi rend="dot">.</hi> <hi rend="bold">सयने छवस्स सु, यस्स लोपो, सस्सरो दीघं। </hi></p>
<p rend="bodytext">सञ्ञायं अभिधेय्यायं सयनसद्दे परे छवसद्दस्स सब्बस्सेव सुआदेसो होति, सयनसद्दस्स यकारलोपो च होति, सकारस्स सरो च दीघं पप्पोति – छवानं सयनं छवसयनं, तदेव अनेन लक्खणेन सुसानं।</p>

<p rend="bodytext"></p>
<p rend="bodytext" n="1342"><hi rend="paranum">१३४२</hi><hi rend="dot">.</hi> <hi rend="bold">ब्रूनो भि सदे, सदस्स च सो ईपच्चये। </hi></p>
<p rend="bodytext">सञ्ञायं अभिधेय्यायं ब्रूधातुस्स सब्बस्सेव भिआदेसो होति सदधातुम्हि परे, सदधातुस्स च सकारादेसो होति ईपच्चये परे – ब्रूवन्तो एतिस्सं सीदन्तीति भिसी।</p>

<p rend="bodytext"></p>
<p rend="bodytext" n="1343"><hi rend="paranum">१३४३</hi><hi rend="dot">.</hi> <hi rend="bold">बह्वक्खरेसु सञ्ञिच्छायं इट्ठग्गाहो। </hi></p>
<p rend="bodytext">सञ्ञायं इच्छायं सतिया बह्वक्खरेसु इच्छितब्बानं अक्खरानं गहणं होति, इतरे लोपं आपज्जन्ति, तं यथा – भवेसु वन्तगमनोति वा भवेसु गमनं वन्तोति वा भगवा; मेहनस्स खस्स माला मेखला, केचि पन आचरिया “मेख कटिविचित्ते”ति धातुं वदन्ति, तेसं मते अलपच्चयो होति – जीवनस्स मूतो जीमूतो। सद्दसत्थविदू पन “पिसोदरादीनि यथोपदिट्ठ”न्ति परिभासालक्खणं वत्वा पिसोदर-वलाहक-मेखल-जीमूत-सुसान-उदुक्खल-पिसाच-भिसी-मयूरसद्दे अविहितलक्खणे साधेतुं “वण्णागमो”ति आदिना पञ्चविधं निरुत्तिं वदिंसु, मूलविभुजादयो सद्दे च साधेतुं “मूलविभुजादीहि उपसङ्ख्यान”न्ति लक्खणं वदिंसु, सासनिकेसुपि निरुत्तञ्ञुनो आचरिया पञ्चविधं निरुत्तिं आहंसु –</p>
<p rend="gatha1">वण्णागमो वण्णपरिययो च, द्वे चापरे वण्णविकारनासा;</p>
<p rend="gatha1">धातूनं अत्थातिसयेन योगो, तदुच्चते पञ्चविधं निरुत्ति”न्ति।</p>

<p rend="bodytext"></p>
<p rend="bodytext" n="1344"><hi rend="paranum">१३४४</hi><hi rend="dot">.</hi> <hi rend="bold">दातो क्खिणो। </hi></p>
<p rend="bodytext">दाधातुतो क्खिणपच्चयो होति – दातब्बा दक्खिणा।</p>

<p rend="bodytext"></p>
<p rend="bodytext" n="1345"><hi rend="paranum">१३४५</hi><hi rend="dot">.</hi> <hi rend="bold">दक्खतो इणो। </hi></p>
<p rend="bodytext">दक्खधातुतो इणपच्चयो होति – दक्खन्ति वड्ढन्ति सत्ता एतायाति दक्खिणा।</p>

<p rend="bodytext"></p>
<p rend="bodytext">इध अनिद्दिट्ठानि अञ्ञानिपि उदाहरणानि यथावुत्तेहि लक्खणेहि साधेतब्बानि।</p>

<p rend="bodytext"></p>
<p rend="bodytext" n="1346"><hi rend="paranum">१३४६</hi><hi rend="dot">.</hi> <hi rend="bold">भाववाचको णो पुल्लिङ्गे। </hi></p>
<p rend="bodytext">पविसनं पवेसो, फुसनं फस्सो इच्चादि।</p>

<p rend="bodytext"></p>
<p rend="bodytext" n="1347"><hi rend="paranum">१३४७</hi><hi rend="dot">.</hi> <hi rend="bold">तो नपुंसके। </hi></p>
<p rend="bodytext">भाववाचको तपच्चयो नपुंसकलिङ्गे होति – गमनं गतं, सुपनं सुत्तं, आसीसनं आसिट्ठं, बुज्झनं बुद्धं, निसीदनं निसिन्नं इच्चादि।</p>

<p rend="bodytext"></p>
<p rend="gatha1">सद्दत्थे सासने सत्थु, सब्बगुत्तमकित्तिनो;</p>
<p rend="gatha1">अकिच्छत्थाय सोतूनं, किब्बिधानं पकासितं।</p>

<p rend="bodytext"></p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे किब्बिधानकप्पो नाम छब्बीसतिमो परिच्छेदो।</p>


<p rend="chapter">२७. वाचोगधपदविभत्ति</p>
<p rend="gatha1">इतो परं पवक्खामि, चतुन्नं तु विभाजनं;</p>
<p rend="gatha1">वाचोगधपदानं, तं सुणाथ सुसमाहिता।</p>

<p rend="bodytext"></p>
<p rend="bodytext">तत्थ नामिकपदं आख्यातपदं उपसग्गपदं निपातपदन्ति चत्तारि वाचोगधपदानि नाम होन्ति। एतस्मिञ्हि पदचतुक्के तिपिटके वुत्तानि सब्बानि विमुत्तिरससाधकानि वचनानि ओगाहन्ति। एतेसु चतूसु नामिकपदन्ति एत्थ</p>
<p rend="gatha1">हेट्ठा कारकभावेन, दस्सितानि क्रियं पति;</p>
<p rend="gatha1">पदानि ससमासानि, तद्धितानि कितानि च।</p>
<p rend="gatha1">रुळ्हीनामञ्च तं सब्बं, नाममिच्चेव भासितं,</p>
<p rend="gatha1">ततो आख्यातिकं वुत्तं, तिकालादिसमायुतं॥</p>
<p rend="gatha1">नामं आख्यातिकञ्चेतं, दुविधं समुदीरितं,</p>
<p rend="gatha1">एवं सन्तेपि एतेसु, नामे किञ्चि वदामहं।</p>

<p rend="bodytext"></p>
<p rend="bodytext">तत्र नामन्ति अत्थाभिमुखं नमतीति नामं अत्तनि च अत्थं नामेतीति नामं घट-पटादिको यो कोचि सद्दो, सो हि सयं घटपटादिअत्थाभिमुखं नमति, अत्थे सति तदभिधानस्स सम्भवतो, तं तं अत्थं अत्तनि नामेति, असति अभिधाने अत्थावबोधनस्सेव असम्भवतो। तञ्च नामं दुविधं अन्वत्थ-रूळ्हिवसेन। तत्थ</p>
<p rend="gatha1">एकन्तेनेव अन्वत्थं, “लोको बुद्धो”ति आदिकं;</p>
<p rend="gatha1">“येवापनो तेलपायी”, इच्चादेकन्तरूळ्हिकं;</p>
<p rend="gatha1">“सिरीवड्ढको” इच्चादि, दासादीसु पवत्तितो।</p>
<p rend="gatha1">रूळ्ही सिया ’थ वान्वत्थं, इस्सरे च पवत्तितो;</p>
<p rend="gatha1">अन्वत्थन्तु समानम्पि, रूळ्ही गो-महिसादिकं;</p>
<p rend="gatha1">गति-भूसयनादीनं, अञ्ञेसुपि पवत्तितो।</p>

<p rend="bodytext"></p>
<p rend="bodytext">तथा नामं दुविधं नेरुत्तिक-यादिच्छकवसेन। तत्थ नेरुत्तिकं नाम सञ्ञासु धातुरूपानि चेव पच्चयञ्च कत्वा ततो परं वण्णागमादिकञ्च कत्वा सद्दलक्खणेन साधिकं नामं वुच्चति; यादिच्छकं नाम यदिच्छाय कतमत्तं व्यञ्जनत्थविगतं नामं वुच्चति। तथा तिविधं नामं अन्वत्थ-कारिमोपचारीवसेन। तत्थ अन्वत्थं नाम निब्बचनत्थसापेक्खनामं वुच्चति; कारिमं नाम यदिच्छाकतसङ्केतं नामं वुच्चति; ओपचारिमं नाम अतब्भूतस्स तब्भाववोहारो वुच्चति।</p>
<p rend="bodytext">तथा चतुब्बिधं नामं समञ्ञानामं गुणनामं कित्तिमनामं ओपपातिकनामन्ति। तत्थ पठमकप्पिकेसु महाजनेन सम्मन्नित्वा ठपितत्ता “महासम्मतो”ति रञ्ञो नामं समञ्ञानामं नाम, तथा हि तं समञ्ञाय जनसम्मुतिया पवत्तं नामन्ति समञ्ञानामं नाम; धम्मकथिको, पंसुकूलिको, विनयधरो, तेपिटको, सद्धा, सद्धोति एवरूपं गुणतो आगतं नामं गुणनामं नाम – “भगवा अरहं सम्मासम्मुद्धो”ति आदीनि तथागतस्स अनेकानि नामसतानि गुणनामानि येव; यं पन जातस्स कुमारस्स नामग्गहणदिवसे दक्खिणेय्यानं सक्कारं कत्वा समीपे ठितञातका कप्पेत्वा पकप्पेत्वा “अयं असुको नामा”ति नामं करोन्ति, इदं कित्तिमनामं नाम; या पन पुरिमपञ्ञत्ति अपरपञ्ञत्तियं पतति, पुरिमवोहारो पच्छिमवोहारे पतति, सेय्यथिदं – पुरिमकप्पेपि चन्दो चन्दो येव नाम, एतरहिपि चन्दोयेव, अतीतेपि सूरियो, समुद्दो, पथवी, पब्बतो पब्बतो येव नाम, एतरहिपि पब्बतो येवाति इदं ओपपातिकनामं नाम, सयमेव उपपातनसीलं नामन्ति अत्थो। तथा पञ्चविधं नामं – यादिच्छकं, आवत्थिकं, नेमित्तिकं, लिङ्गिकं, रूळ्हिकन्ति। तत्थ यादिच्छकं नाम यदिच्छाय कतसङ्केतं नामं; आवत्थिकं नाम “वच्छो दम्मो बलिबद्दो” इच्चादिकं; नेमित्तिकं “सीलवा पञ्ञवा” इच्चादिकं; लिङ्गिकं “दण्डी छत्ती”ति आदिकं; रूळ्हिकं पन लेसमत्तेन रूळ्ही “गो महिसो” इच्चादिकं।</p>
<p rend="bodytext">पुन छब्बिधं नामं – नामनामं कितकनामं समासनामं तद्धितनामं सब्बनामं अनुकरणनामन्ति। तत्थ नामनामं चतुब्बिधं – सामूहिक-पच्चेक-विकप्प-पाटिपक्खिकवसेन; तत्र “घटो पटो” इच्चादि सामूहिकं अनेकदब्बसमुदाये सम्भूतनामत्ता, “वेदना सञ्ञा”इच्चादि पच्चेकनामं एकेकमेव धम्मं पटिच्च सम्भूतनामत्ता, “देसो कालो ओकासो” इच्चादि विकप्पनामं असभावधम्मे विकप्पवसेन सम्भूतनामत्ता, “सीतं उण्हं” इच्चादि पाटिपक्खिकं अञ्ञमञ्ञपटिपक्खानं अत्थानं वसेन सम्भूतनामत्ता; कितकनामादीनि चत्तारि नामानि हेट्ठा दस्सितानि; अनुकरणनामं नाम “येवापनो येवापनको, सुवत्थिगाथा, न-तुम्हाकवग्गो”ति एवमादीनि भवन्ति। - अपरो नयो – तिविधं नामं पुम-इत्थि-नपुंसकलिङ्गवसेन, यथा “रुक्खो माला धनं; चतुब्बिधं सामञ्ञ-गुण-किरिया-यादिच्छकवसेन, यथा “रुक्खो नीलो पाचको सिरीवड्ढनोति आदीनि; अट्ठविधं अवण्ण-इवण्ण-उवण्ण-ओकार-निग्गहीतन्तपकतिवसेन, सब्बम्पेतं हेट्ठा पकासितं। आख्यातिकपदम्पि सब्बथा व विभत्तं।</p>

<p rend="bodytext"></p>
<p rend="bodytext">इदानि उपसग्गपदं कथयाम।</p>

<p rend="bodytext"></p>
<p rend="bodytext">उपसग्गा च नाम सद्दसत्थे वेय्याकरणेहि पसद्दं आदिं कत्वा ठपिता, सासने पन सासनिकेसु एकच्चेहिपि गरूहि पसद्दं आदिं कत्वा ठपिता, नेरुत्तिकेहि पन गरूहि सरानं निस्सयत्ता निस्सयभूतं सुद्धस्सरं आसद्दमेव आदिं कत्वा अञ्ञेन कमेन ठपिता। सेय्यथिदं – आ उ अति पति प परि अव परा अधि अभि अनु उप अप अपि सं वि नि नी सु दु, एते वीसति उपसग्गा। तत्थ</p>
<p rend="gatha1">आसद्दो’भिमुखीभावे उद्धकम्मे तथेव च;</p>
<p rend="gatha1">मरियादाभिविधीसु परिस्सजन-पत्तिसु।</p>
<p rend="gatha1">इच्छायं आदिकम्मे च निवासे गहणेपि च;</p>
<p rend="gatha1">अव्हाने च समीपादिअत्थेसुपि पवत्तति।</p>

<p rend="bodytext"></p>
<p rend="bodytext">तत्थ अभिमुखीभावे आगच्छति, उद्धकम्मे आरोहति, मरियादायं आपब्बता खेत्तं, अभिविधिम्हि आकुमारं यसो कच्चानस्स, परिस्सजने आलिङ्गति, पत्तियं आपत्तिं आपन्नो, इच्छायं आकङ्खा, आदिकम्मे आरम्भो, निवासे आवसथो आवासो, गहणे आदियति, अव्हाने आमन्तेसि, समीपे आसन्नन्ति।</p>
<p rend="gatha1">उग्गते उद्धकम्मे च पधाने सम्भवेपि च;</p>
<p rend="gatha1">सरूपकथने चेव अत्थलाभे च सत्तियं;</p>
<p rend="gatha1">वियोगादीसु अत्थेसु उसद्दो सम्पवत्तति।</p>

<p rend="bodytext"></p>
<p rend="bodytext">तत्थ उग्गते उग्गच्छति; उद्धकम्मे आसना उट्ठितो, उक्खेपो; पधाने उत्तमो लोकुत्तरो,</p>
<p rend="bodytext">सम्भवे अयं उब्भवो, एसा युत्तीति अत्थो; सरूपकथने उद्दिसति सुत्तं, अत्थलाभे उप्पन्नं ञाणं, सत्तियं उस्सहति गन्तुं, वियोगे उट्ठापितोति।</p>
<p rend="gatha1">अतिसद्दो अतिक्कन्ते तथातिक्कमनेपि च;</p>
<p rend="gatha1">अतिसये भुसत्थादिअत्थेसु च पवत्तति।</p>

<p rend="bodytext"></p>
<p rend="bodytext">तत्थ अतिक्कन्ते अच्चन्तं, अतिक्कमने ‘अतिरोचति अम्हेहि’, अतीतो; अतिसये अतिकुसलो, भुसत्थे अतिकोधो अतिवुट्ठीति।</p>
<p rend="gatha1">पतिसद्दो पटिगते तथापटिनिधिम्हि च;</p>
<p rend="gatha1">पटिदाने निसेधे च सादिसे च निवत्तने।</p>
<p rend="gatha1">आदाने पटिकरणे पटिच्चे पटिबोधने;</p>
<p rend="gatha1">लक्खण’-इत्थम्भूतक्खान-भागेसु पटिलोमके;</p>
<p rend="bodytext">विच्छादीसु च सम्भोति विञ्ञू इच्चुपलक्खये।</p>

<p rend="bodytext"></p>
<p rend="bodytext">तत्थ पटिगते पच्चक्खं; पटिनिधिम्हि आचरियतो पतिसिस्सो, पटिदाने तेलत्थिकस्स घतं पटिददाति, निसेधे पटिसेधेति, सादिसे पतिरूपकं, निवत्तने पटिक्कमति, आदाने पटिग्गण्हाति, पटिकरणे पटिकारो; पटिच्चे पच्चयो, पटिबोधने पटिवेधो, लक्खणे रुक्खं पतिविज्जोतते विज्जु, इत्थम्भूतक्खाने साधु देवदत्तो मातरं पति, भागे यदेत्थ मं पति सिया तं दीयतु, पटिलोमे पटिसोतं, विच्छायं रुक्खं रुक्खं पतिविज्जोतते चन्दोति।</p>
<p rend="gatha1">पकारे अभिनिप्फन्ने अन्तोभावे च तप्परे;</p>
<p rend="gatha1">पधाने इस्सरे चेव वियोगे सन्दनेपि च।</p>
<p rend="gatha1">भुसत्थे तित्तियञ्चेव पत्थनायं अनाविले;</p>
<p rend="gatha1">एवमादीसु अत्थेसु पसद्दो सम्पवत्तति।</p>

<p rend="bodytext"></p>
<p rend="bodytext">तत्थ पकारे पञ्ञा, अभिनिप्फन्ने पकतं, अन्तोभावे पक्खित्तं, तप्परे पाचरियो, पधाने पणीतं, इस्सरे देसस्स पभू, वियोगे पवासी, सन्दने हिमवता गङ्गा पभवति, भुसत्थे पवद्धकायो, तित्तियं पहूतवित्तो, पत्थनायं पणिधानं, अनाविले पसन्नमोदकन्ति।</p>
<p rend="gatha1">परि समन्ततोभावे परिच्छेदे च वज्जने;</p>
<p rend="gatha1">आलिङ्गने निवसने पूजायं भोजनेपि च;</p>
<p rend="gatha1">तथावजानने दोसक्खाने च लक्खणादिसु।</p>
<p rend="bodytext">तत्थ समन्ततोभावे परिवुतो, परिच्छेदे परिञ्ञेय्यं, वज्जने परिहरति, आलिङ्गने परिस्सजति, निवसने वत्थं परिवसति, पूजायं पारिचरिया, भोजने भिक्खुं परिविसति, अवजानने परिभवति, दोसक्खाने परिभासति, लक्खणादीसु रुक्खं परि विज्जोतते विज्जु इच्चादि।</p>
<p rend="gatha1">अधोभावे वियोगे च देसे निच्छयसुद्धिसु;</p>
<p rend="gatha1">परिभवे जानने च थेय्यादीसु च दिस्सति;</p>
<p rend="gatha1">अव इच्च उपसग्गोति विञ्ञातब्बं विभाविना।</p>

<p rend="bodytext"></p>
<p rend="bodytext">तत्थ अधोभावे अवकुज्जो, अवक्खित्तचक्खु, ओक्खित्तचक्खु; वियोगे ओमुक्कउपाहनो, अवकोकिलं वनं, देसे अवकासो, ओकासो; निच्छये अवधारणं; सुद्धियं वोदानं; परिभवे अवजाननं, अवमञ्ञति, दहरोति न उञ्ञातब्बो; जानने अवगच्छति, थेय्ये अवहारोति।</p>
<p rend="gatha1">कलिग्गाहे च गतियं विक्कमे परिहानियं;</p>
<p rend="gatha1">आमसनादिके च’त्थे परासद्दो पवत्तति।</p>

<p rend="bodytext"></p>
<p rend="bodytext">तत्थ कलिग्गाहे पराजितो, गतियं परायणं, विक्कमे परक्कमति, परिहानियं पराभवो, आमसने अङ्गस्स परामसनन्ति।</p>
<p rend="gatha1">अधिके इस्सरे चेवोपरिभावे च निच्छये;</p>
<p rend="gatha1">अधिट्ठाने’धिभवने तथा अज्झयनेपि च;</p>
<p rend="gatha1">पापुणनादिके च’त्थे अधिसद्दो पवत्तति।</p>

<p rend="bodytext"></p>
<p rend="bodytext">तत्थ अधिके अधिसीलं, इस्सरे अधिब्रह्मदत्ते पञ्चाला, उपरिभावे अधिरोहति, अधिसयति, अधिवचनं; निच्छये अधिमोक्खो, अधिट्ठाने भूमिकम्मादिं अधिट्ठाति, अधिभवने अधिभवति, अज्झयने व्याकरणमधीते, पापुणने भोगक्खन्धं अधिगच्छतीति।</p>
<p rend="gatha1">विसिट्ठे’भिमुखीभावे उद्धकम्मे तथेव च;</p>
<p rend="gatha1">अधिकत्थे कुले चापि सारुप्पे वन्दनेपि च।</p>
<p rend="gatha1">लक्खण’इत्थम्भूतक्खान-विच्छादीसु च दिस्सति;</p>
<p rend="gatha1">अभि इच्चुपसग्गोति वेदितब्बं सुधीमता।</p>

<p rend="bodytext"></p>
<p rend="bodytext">तत्थ विसिट्ठे अभिधम्मो, अभिमुखीभावे अभिमुखो, अभिक्कमति; उद्धकम्मे अभिरूहति, अधिकत्थे अभिवस्सति, कुले अभिजातो, सारुप्पे अभिरूपो, वन्दने अभिवादेति, लक्खणे रुक्खं अभिविज्जोतते विज्जु, इत्थम्भूतक्खाने साधु देवदत्तो मातरमभि, विच्छायं रुक्खं रुक्खं अभिविज्जोतते चन्दोति।</p>
<p rend="gatha1">अनुसद्दो अनुगते अनुपच्छिन्ने च वत्तति;</p>
<p rend="gatha1">पच्छा-भुसत्थ-सादिस-हीनेसु ततियत्थके।</p>
<p rend="gatha1">लक्खण’इत्थम्भूतक्खान-भागेसुपि च वत्तति;</p>
<p rend="gatha1">विच्छादीसु च सम्भोति धीरो इच्चुपलक्खये।</p>

<p rend="bodytext"></p>
<p rend="bodytext">तत्थ अनुगते अन्वेति, अनुपच्छिन्ने अनुसयो, पच्छात्थे अनुरथं, भुसत्थे अनुरत्तो, सादिसे अनुरूपं, हीने अनु सारिपुत्तं पञ्ञवा, ततियत्थे नदिं अन्वावसिता सेना; लक्खणे रुक्खं अनुविज्जोतते विज्जु, इत्थम्भूतक्खाने साधु देवदत्तो मातरं अनु; भागे यदेत्थ ममनु सिया तं दीयतु, विच्छायं रुक्खं रुक्खं अनुविज्जोतते चन्दोति।</p>
<p rend="gatha1">उपसद्दो समीपत्थे तथा उपगमेपि च;</p>
<p rend="gatha1">सादिसे अधिके चेव युत्तियं उपपत्तियं।</p>
<p rend="gatha1">सञ्ञायं उपरिभावे तथा अनसनेपि च;</p>
<p rend="gatha1">दोसक्खाने पुब्बकम्मे गय्हाकारे च अच्चने;</p>
<p rend="gatha1">भुसत्थादीसु च’त्थेसु वत्ततीति विभावये।</p>

<p rend="bodytext"></p>
<p rend="bodytext">तत्थ समीपत्थे उपनगरं, उपगमने निसिन्नं वा उपनिसीदेय्य, सादिसे उपमानं, उपमा; अधिके उपखारियं दोणो, युत्तियं उपपत्तितो इक्खति, उपपत्तियं सग्गं लोकं उपपज्जति, सञ्ञायं उपधा, उपसग्गो; उपरिभावे उपसम्पन्नो, अनसने उपवासो, दोसक्खाने परं उपवदति, पुब्बकम्मे उपक्कमो, उपकारो; गय्हाकारे सोचेय्यपच्चुपट्ठानं, अच्चने बुद्धुपट्ठाको, मातुपट्ठानं; भुसत्थे उपादानं, उपायासो, उपनिस्सयोति।</p>
<p rend="gatha1">अपसद्दो अपगते गरहा-वज्जनेसु च;</p>
<p rend="gatha1">पदुस्सने पूजनादिअत्थेसुपि च दिस्सति।</p>

<p rend="bodytext"></p>
<p rend="bodytext">तत्थ अपगते अपगतो, गरहायं अपगब्भो समणो गोतमो, वज्जने अपसालाय आयन्ति वाणिजा, पदुस्सने अपरज्झति, पूजनायं वुद्धापचायीति।</p>
<p rend="gatha1">अपि सम्भावनापेक्खा-पञ्ह-समुच्चयेसु च;</p>
<p rend="gatha1">गरहादीसु च’त्थेसु वत्ततीति पकासये।</p>

<p rend="bodytext"></p>
<p rend="bodytext">तत्थ सम्भावनायं ‘अपि दिब्बेसु कामेसु रतिं सो नाधिगच्छति, तण्हाक्खयरतो होति सम्मासम्बुद्धसावको; मेरुम्पि विनिविज्झित्वा गच्छेय्य”; अपेक्खायं अयम्पि धम्मो अनियतो, पञ्हे अपि भन्ते भिक्खं लभित्थ, समुच्चये इतिपि अरहं, अन्तम्पि अन्तगुणम्पि आदाय; गरहायं अम्हाकम्पि पण्डितकाति।</p>
<p rend="gatha1">सम्मासमेसु संसद्दो समोधाने च सङ्गते;</p>
<p rend="gatha1">समन्तभावे सङ्खेपे भुसत्थे अप्पकेपि च।</p>
<p rend="gatha1">सहत्थे पभवत्थे च सङ्गहाभिमुखेसु च;</p>
<p rend="gatha1">संसरणे पिधाने च समिद्धादीसु दिस्सति।</p>

<p rend="bodytext"></p>
<p rend="bodytext">तत्थ सम्मासमेसु समाधि, समोधाने सन्धि, सङ्गते सङ्गमो, समन्तभावे संकिण्णा, समुल्लपना; सङ्खेपे समासो, भुसत्थे सारत्तो, सारज्जति; अप्पके समग्घो, सहत्थे संवासो, पभवत्थे सम्भवो, सङ्गहे पुत्तदारस्स सङ्गहो, पुत्तदारं सङ्गण्हाति; अभिमुखे सम्मुखं, संसरणे सन्धावति, पिधाने संवुतं, समिद्धियं सम्पन्नोति।</p>
<p rend="gatha1">विसेसे विविधे वीति विरुद्धे विगतेपि च;</p>
<p rend="gatha1">आदिकम्मे विरूपत्थे वियोगादीसु दिस्सति।</p>

<p rend="bodytext"></p>
<p rend="bodytext">तत्थ विसेसे विमुत्ति, विसिट्ठो; विविधे विमति, विचित्रं; विरुद्धे विवादो, विगते विमलं, आदिकम्मे विप्पकतं, विरूपत्थे विरूपो, वियोगे विप्पयुत्तोति।</p>
<p rend="gatha1">निस्सेसे निग्गते चेव तथा अन्तोपवेसने;</p>
<p rend="gatha1">नीहरणे अभावे च निक्खन्ते च निसेधने।</p>
<p rend="gatha1">विभजने पातुकम्मे अवसाने’वधारणे;</p>
<p rend="gatha1">उपधारण-छेकेसु उपमादीसु दिस्सति;</p>
<p rend="gatha1">निसद्दो इति जानेय्य अत्थुद्धारत्थिको नरो।</p>

<p rend="bodytext"></p>
<p rend="bodytext">तत्थ निस्सेसे निरवसेसं देति, निग्गते निक्किलेसो, निय्याति; अन्तोपवेसने निखातो, नीहरणे निद्धारणं, निरुत्ति; अभावे निम्मक्खिकं, निक्खन्ते निब्बनो, निब्बानं; निसेधने निवारेति, विभजने निद्देसो, पातुकम्मे निम्मितं, अवसाने निट्ठितं, अवधारणे निच्छयो, उपधारणे निसामनं, छेके निपुणो, उपमायं निदस्सनन्ति।</p>
<p rend="gatha1">नीहरणे आवरणे निगमादीसु दिस्सति;</p>
<p rend="gatha1">नीसद्दो इति जानेय्य अत्थुद्धारत्थिको नरो।</p>

<p rend="bodytext"></p>
<p rend="bodytext">तत्थ नीहरणे नीहरति, आवरणे नीवरणं, निग्गमने निय्यानिकं मम सासनन्ति।</p>
<p rend="gatha1">सोभनत्थे सुखत्थे च सुट्ठु-सम्मारत्थेसु च;</p>
<p rend="gatha1">समिद्धियादीसु चेव सुसद्दो सम्पवत्तति।</p>

<p rend="bodytext"></p>
<p rend="bodytext">तत्थ सोभनत्थे सुगन्धो, सुखत्थे सुकरो, सुट्ठुसम्मारत्थेसु सुट्ठु गतो सम्मा गतोतिपि सुगतो, समिद्धियं सुभिक्खन्ति।</p>
<p rend="gatha1">असोभने अभावे च कुच्छिते असमिद्धियं;</p>
<p rend="gatha1">किच्छे विरूपतादिम्हि दुसद्दो सम्पवत्तति।</p>

<p rend="bodytext"></p>
<p rend="bodytext">तत्थ असोभने दुग्गन्धो, अभावे दुब्भिक्खं, कुच्छिते दुग्गति <note>दुक्कतं (सी॰पी॰)</note>, असमिद्धियं दुस्सस्सं, किच्छे दुक्खं, विरूपतायं दुब्बण्णो, दुम्मुखोति।</p>

<p rend="bodytext"></p>
<p rend="bodytext">एवं वीसति उपसग्गा अनेकत्था हुत्वा नामाख्यातविसेसकारका भवन्ति। उपेच्च नामञ्च आख्यातञ्च सजन्ति लग्गन्ति तेसं अत्थं विसेसन्तीति उपसग्गा। यदि एवं कत्थचि ठाने ‘उपसग्गमत्त’न्ति कस्मा वुत्तन्ति। सच्चं, विसेसितब्बस्स अभावेन तेसं उपसग्गानं नामाख्यातानुवत्तनं सन्धाय वुत्तं, तथा हि</p>
<p rend="gatha1">धात्वत्थं बाधते कोचि कोचि तं अनुवत्तति;</p>
<p rend="gatha1">तमेवञ्ञो विसेसेति – उपसग्गगती तिधा।</p>
<p rend="gatha1">पति परि-म’-न्व’-भीति चतुरो ओपसग्गिका;</p>
<p rend="gatha1">आदिम्हिपि पदानं वे अन्तेपि च पवत्तरे।</p>
<p rend="gatha1">सेसा सोळस सब्बेपि आदिम्हि येव वत्तरे;</p>
<p rend="gatha1">नेव कदाचि ते अन्ते इति नीतिं मने करे।</p>

<p rend="bodytext"></p>
<p rend="bodytext">अत्र पटिसेवति, पटिसल्लाना वुट्ठितो; सूरियुग्गमनं पति, परिभुञ्जति, परिभुत्तं, रुक्खं परि विज्जोतते विज्जु, अनुभवति, अनुभूतं, अनु सारिपुत्तं पञ्ञवा, साधु देवदत्तो मातरं अनु, अभिभवति, अभिभूतं, साधु देवदत्तो मातरं अभि, इमानि उदाहरणानि वेदितब्बानि। उपसग्गविभागो’यं।</p>

<p rend="bodytext"></p>

<p rend="bodytext"></p>
<p rend="bodytext">इदानि निपातविभागो वुच्चते –</p>

<p rend="bodytext"></p>
<p rend="bodytext">समुच्चय-विकप्पन-पटिसेध-पूरणत्थं असत्ववाचकं नेपातिकं। एत्थ च सत्वं वुच्चति दब्बं, ततो अञ्ञं असत्वं समुच्चयादि येव,असत्वं वदतीति असत्ववाचकं; अथ वा सत्वं न वदतीति असत्ववाचकं, यथा ‘अचन्दमुल्लोकिकानि मुखानी’ति। ननु च लक्खणेन नाम असाधारणेन भवितब्बं, यथा ‘कक्खळलक्खणा पथवीधातू’ति, असत्ववाचकत्तं तु आख्यातोपसग्गिकानम्पि अत्थीति कथं लक्खणं भवति, नाममेव हि सत्वाभिधानं उपगतन्ति। नायं नियमो, यं साधारणम्पि यत्थ विसेसनम्पि लभति, तं लक्खणं भवति येव – यथा “रुप्पनट्ठेन रूप”न्ति रुप्पनञ्च नाम विरुद्धपच्चयसन्निपातेन विसदिसुप्पत्ति, तञ्च अरूपानम्पि विज्जतेव रूपधम्मानं पन रुप्पनं सीतादिसन्निधानुप्पत्तिया पाकटन्ति तदेव ‘रुप्पनट्ठेन रूप’न्ति वुत्तं, एवमेत्थापि यं विसेसतो सत्वं न वदति, तदेव असत्ववाचकन्ति निपातपदमेव वुच्चति, आख्यातिकपदं हि सत्वनिस्सितं किरियं वदति उपसग्गो च तं विसेसेतीति ते उभोपि सत्ववाचिनो विय होन्ति, निपातपदं पन दब्बतो दूरभूतं समुच्चयादिं वदतीति तदेव असत्ववाचकं।</p>

<p rend="bodytext"></p>
<p rend="bodytext">तत्र च इति समुच्चयत्थे – “असमो च सहलि च निंको च आकोटको च वेगब्भरि च माणवगामियो चा”ति वा “मित्तामच्चा च भत्ता च, पुत्तदारा च बन्धवा”ति वा एवं समुच्चयत्थे चसद्दो पवत्तति, एत्थ समुच्चयो नाम रासिकरणं सभावभिन्नानं अञ्ञमञ्ञं सापेक्खकरणं वुच्चति, तथा हि असमोति वुत्ते एवंनामको देवपुत्तोति विञ्ञायति, “असमो चा”ति वुत्ते पन अञ्ञोपि अत्थीति बुद्धि जायति। तथा च इति अन्वाचये इतरीतरयोगे समाहारे व्यतिरेके अवधारणादीसु च पवत्तति, तत्र अन्वाचये – “भिक्खञ्च देहि, गवञ्चानेही”ति वा “दानञ्च देहि, सीलञ्च रक्खाही”ति वा इति अन्वाचयो भिन्नकिरियाविसये दट्ठब्बो; इतरेतरयोगे समणो च तिट्ठति, ब्राह्मणो च तिट्ठति, समणब्राह्मणा तिट्ठन्ति, इति इतरीतरयोगो समानकिरियाविसये दट्ठब्बो; समाहारे सीतञ्च उण्हञ्च सीतुण्हं, पत्तो च चीवरञ्च पत्तचीवरं इति समाहारो एकत्तूपगमे दट्ठब्बो - इदम्पि पनेत्थ सल्लक्खेतब्बं – अन्वाचयो नाम एकमत्थं पधानवसेन गहेत्वा यदि नाम भवेय्याति अञ्ञस्सपि कथनं, यथा भिक्खञ्च देहि गवञ्च आनेहीति इतरेतरयोगो द्वन्दसमासे लब्भति, यत्थ बहुवचनप्पयोगो यथा समणब्राह्मणाति, समाहारोपि तत्थेव, यत्थ एकवचनप्पयोगो यथा अजेळकन्ति; व्यतिरेके “यो च बुद्धञ्च धम्मञ्चा”ति गाथायं यो चाति एत्थ चसद्दो व्यतिरेकत्थवाचको, सो च चसद्दो पुब्बे वुत्तत्थापेक्खको, कथं – “बहुं वे सरणं यन्ति, पब्बतानि वनानि च; आरामरुक्खचेत्यानि मनुस्सा भयतज्जिता; नेतं खो सरणं खेमं नेतं सरणमुत्तमं; नेतं सरणमागम्म सब्बदुक्खा पमुच्चती”ति अयं पुब्बे वुत्तो अत्थो नाम, ततो परं “यो च बुद्धञ्च धम्मञ्च संघञ्च सरणं गतो;</p>
<p rend="bodytext">चत्तारि अरियसच्चानि, सम्मप्पञ्ञाय पस्सति; एतं खो सरणं खेमं एतं सरणमुत्तमं; एतं सरणमागम्म सब्बदुक्खा पमुच्चती”ति अयं पच्छिमो अत्थो, तत्र अत्र च अयमधिप्पायो व्यतिरेकत्थदीपने, कथं – यदि पब्बतादिकं खेमं सरणं न होति उत्तमं सरणं न होति एतञ्च सरणं आगम्म सब्बदुक्खा न मुच्चति, किं नाम वत्थु खेमं सरणं होति उत्तमं सरणं होति किं नाम वत्थुं सरणं आगम्म सब्बदुक्खा पमुच्चतीति चे – यो च बुद्धञ्च धम्मञ्च ... एतं सरणमागम्म सब्बदुक्खा पमुच्चति; एत्थ यो चाति यो पनाति अत्थो, एत्थहि व्यतिरेकत्थवाचकस्स चसद्दस्स अत्थो पनसद्दत्थो भवतीति दट्ठब्बो; - तथा “न वे कदरिया देवलोकं वजन्ति, बाला हवे नप्पसंसन्ति दानं; धीरो च दानं अनुमोदमानो, तेनेव सो होति सुखी परत्था”ति आदीसुपि चसद्दो पुब्बे वुत्तं अत्थं अपेक्खित्वा व्यतिरेकत्थवाचको होति, एत्थ हि धीरो चापि धीरो पनाति पनसद्दत्थो वेदितब्बो; अवधारणादीसु चसद्दप्पयोगो आचरिये पयिरुपासित्वा गहेतब्बो।</p>

<p rend="bodytext"></p>
<p rend="bodytext">वा इति विकप्पनत्थे – “खत्तियो वा ब्राह्मणो वा वेस्सो वा सुद्दो वा” इच्चादि। तथा वा इति समुच्चयत्थे सदिसत्थे ववत्थितविभासायञ्च; तत्थ समुच्चयत्थे “पाटलिपुत्तस्स खो आनन्द तयो अन्तराया भविस्सन्ति अग्गितो वा उदकतो वा मिथुभेदा वा”, एत्थहि अग्गिना च उदकेन च मिथुभेदेन च नस्सिस्सतीति अत्थो; सदिसत्थे “मधु वा मञ्ञति बालो याव पापं न पच्चति”; ववत्थितविभासायं वासद्दप्पयोगो आचरिये पयिरुपासित्वा गहेतब्बो।</p>

<p rend="bodytext"></p>
<p rend="bodytext">न नो मा अ अलं हलं इच्चेते पटिसेधनत्थे – न वाहं पण्णं भुञ्जामि न हेतं मय्ह भोजनं, सुभासितं व भासेय्य, नो च दुब्भासितं भणे, माहं काको व दुम्मेधो कामानं वसमन्वगं, अञ्ञातं अस्सुतं अदिट्ठं अविदितं असच्छिकतं अपस्सितं पञ्ञाय, अलं मे बुद्धेनाति वदति वञ्ञापेति, हलं दानि पकासितुं। तेसु न इति उपमानेपि वत्तति – यं न कञ्चनद्वेपिञ्छ अन्धे न तमसा कतं; एत्थ नसद्दं गहेत्वा कतं सद्देन योजेत्वा न कतन्ति पदस्स कतं वियाति अत्थो भवति। नो इति पुच्छायम्पि – “अभिजानासि नो त्वं महाराज इमं पञ्हं अञ्ञे समणब्राह्मणे पुच्छिता”ति, एत्थ अभिजानासि नोति अभिजानासि नु; नो इति अवधारणेपि – “न नो समं अत्थि तथागतेन”, समं रतनं नत्थेवाति अत्थो, अत्थुद्धारवसेन पन नोसद्दो पच्चत्तोपयोग-सम्पदान-सामिवचनेसुपि वत्तति, तदा सो निपातपदं न भवति सब्बनामिकपदमेव होति। मासद्दो नामिकपदत्तं पत्वा चन्दवाचको सिरीवाचको च होति। अ इति वुद्धि-तब्भावादीसुपि दिस्सति, वुत्तञ्च</p>
<p rend="gatha1">“पटिसेधे वुद्धि-तब्भावे अञ्ञत्थे सदिसेपि च;</p>
<p rend="gatha1">विरुद्धे गरहे सुञ्ञे अकारो विरह’प्पके”ति।</p>

<p rend="bodytext"></p>
<p rend="bodytext">तत्थ पटिसेधो वुत्तो व – “असेक्खा धम्मा”तिआदीसु वुद्धियं; अनवज्जं अरिट्ठन्ति आदीसु तब्भावे; “अब्याकता धम्मा”ति आदीसु अञ्ञत्थे; अमनुस्सोति आदीसु सदिसे; “अकुसला धम्मा”ति आदीसु विरुद्धे; अराजाति आदीसु गरहे; अभावोति आदीसु सुञ्ञे; “अपुत्तकं सापतेय्य”न्ति आदीसु विरहे; अनुदरा कञ्ञाति आदीसु अप्पके। अपिच अ इति कत्थचि निपातमत्तम्पि, तथा हि गोपालविमानवत्थुम्हि “खिपिं अनन्तक”न्ति इमस्मिं पाळिप्पदेसे अकारो निपातमत्तं, तत्थ खिपिन्ति पटिग्गहापनवसेन समणस्स हत्थे खिपिं अदासिं, अनन्तकन्ति नन्तकं पिलोतिकं। अलं इति परियत्तिभूसनेसु च – अलमेतं सब्बं, अलङ्कारोति।</p>

<p rend="bodytext"></p>
<p rend="bodytext">पूरणत्थं दुविधं अत्थपूरणञ्च पदपूरणञ्च।</p>

<p rend="bodytext"></p>
<p rend="bodytext">तेसु अत्थपूरणन्ति पदन्तरेन पकासितस्सेवत्थस्स जोतनवसेन अधिकभावकरणं, तथा हि “खत्तियो ब्राह्मणो वेस्सो सुद्दो”ति वुत्तेपि खत्तियो च ब्राह्मणो च वेस्सो च सुद्दो चाति अयं अत्थो वुत्तो येव होति, एस नयो यथारहं नेतब्बो, “पदन्तरेना”ति इदं पन न सब्बत्थकं, अत्थि सक्का लब्भा इच्चेवमादीसु अनुपपत्तितो।</p>

<p rend="bodytext"></p>
<p rend="bodytext">पदपूरणन्ति असतिपि अत्थविसेसाभिधाने वाचासिलिट्ठताय पदस्स पूरणं। ननु च भगवतो पारमितानुभावेनेव निरत्थकं एकं अक्खरम्पि मुखं नारोहति, सकलञ्च सासनं पदे पदे चतुसद्दप्पकासनन्ति वुत्तं; कथं तस्स पदपूरणस्स सम्भवोति? सच्चं, पदपूरणम्पि पदन्तराभिहितस्स अत्थस्स विसेसनवसेन अनन्तरातीतं अत्थं वदति एव, सो पन विनापि तेन पदन्तरेनेव सक्का विञ्ञातुन्ति पदपूरणं इच्चेव वुत्तन्ति। अथ वा – वेनेय्यज्झासयानुरूपवसेन भगवतो देसना पवत्तति, वेनेय्या च अनादिमति संसारे लोकियेसु येव सद्देसु परिभावितचित्ता, लोके च असतिपि अत्थविसेसावबोधे वाचासिलिट्ठताय सद्दप्पयोगो दिस्सति – लब्भति उपलब्भति, खञ्ञति निखञ्ञति, आगच्छति पच्चागच्छतीति, तथा परिचितानं तथाविधेनेव सद्दप्पयोगेन अत्थावगमो सुखो होतीति पदपूरणप्पयोगो नो न युज्जति।</p>

<p rend="bodytext"></p>
<p rend="bodytext">तत्र पदपूरणं बहुविधं – अथ खलु वत वथ अथो अस्सु यग्घे हि चरहि नं च वा वो पन हवे कीव ह ततो यथा सुदं खो वे कहं एनं सेय्यथिदं आनं तं इच्चेवमादीनि। तेसं पयोगानि वक्खाम – अथ पुरिसो आगच्छेय्य, समणो खलु भो गोतमो सक्यपुत्तो सक्यकुला पब्बजितो, अच्छरियं वत भो, अब्भुतं वत भो; तं वथ जयसेनो राजकुमारो, अथो मं अनुकम्पसि, नास्सु’ध कोचि भगवन्तं उपसङ्कमति, यग्घे महाराज जानेय्यासि, सो हि भगवा जानं जानाति, पस्सं पस्सति; कथं चरहि महापञ्ञो; न नं सुजातो समणो गोतमो, किञ्च भिक्खवे रूपं वदेथ निच्चं वा अनिच्चं वाति, अयं वा सो महानागो, एते वो सुखसम्मता, किं पन भवं गोतमो दहरो चेव जातिया, नवो च पब्बज्जाय; हवे ते भोन्तो समणब्राह्मणा, यावकीवञ्च भिक्खवे भिक्खूनं, मा ह पन मे भन्ते भगवा, ततो च मघवा सक्को, अत्थदस्सी पुरिन्ददो; यथा कथं पन भन्ते भगवति ब्रह्मचरियं वुस्सति, तत्र सुदं भगवा नातिके विहरति गिञ्जकावसथे, तत्र सु खो भगवा भिक्खू आमन्तेसि, स वे एतेन यानेन निब्बानस्सेव सन्तिके, कहं एकपुत्तक कहं एकपुत्तक, यत्वाधिकरणमेनं चक्खुन्द्रियं असंवुतं विहरन्तं, सेय्यथिदं- रूपुपादानक्खन्धो, यदानं मञ्ञति बालो, भया म्यायं तितिक्खति, तं किस्स हेतु - तत्थ यदानं मञ्ञतीति यं आ नं मञ्ञतीति पदच्छेदो, आति निपातमत्तं, यस्मा तं मञ्ञतीति अत्थो, एत्थ च यदि आसद्दो उपसग्गो भवेय्य धातुतो पुब्बो सिया। तत्थ ये ते “अथ खलु वता”ति आदिना पदपूरणा निपाता दस्सिता, तेसु</p>

<p rend="bodytext"></p>
<p rend="bodytext">अथ इति कत्थचि पञ्हानन्तरियाविच्छिन्नाधिकारन्तरेसुपि, तत्थ पञ्हे – अथ त्वं केन वण्णेन केन वा पन हेतुना केन वा अत्थजातेन अत्तानं परिमोचयि; अनन्तरिये – अथ नं आह; अविच्छिन्नत्थे – अथ खो भगवा रत्तिया पठमं यामं पटिच्चसमुप्पादं अनुलोमपटिलोमं मनसाकासि; अधिकारन्तरे – अथ पुब्बस्सरलोपो, ततो परन्ति अत्थोपि – अथ दक्खसि भद्दन्ते निग्रोधं मधुरप्फलं;</p>

<p rend="bodytext"></p>
<p rend="bodytext">खलु इति अनुस्सवत्थेपि, तथा हि “समणो खलु भो गोतमो”ति इमिस्सा पाळिया अत्थं संवण्णेन्तेहि “खलूति अनुस्सवत्थे निपातो”ति वुत्तं, समणो किर भो गोतमोति अत्थो; तथा खलु इति कत्थचि पटिसेधावधारणेसुपि, तत्थ पटिसेधे – “न पच्छाभत्तिको खलुपच्छाभत्तिको”; अवधारणे- साधु खलु पयसो पानं यञ्ञदत्तेन, एत्थ हि साधु खलूति साधु एवाति अत्थो;</p>

<p rend="bodytext"></p>
<p rend="bodytext">वत इति एकंस-खेदानुकम्पा-सङ्कप्पेसुपि, तत्थ एकंसे – “अच्छेरं वत लोकस्मिं उप्पज्जन्ति विचक्खणा”; खेदे – “किच्छं वतायं लोको आपन्नो”; अनुकम्पायं – “कपणो वतायं समणो मुण्डो सङ्घाटिपारुतो अमातुको अपितुको रुक्खमूलम्हि झायति”; सङ्कप्पे – “अहो वतायं नस्सेय्या”ति;</p>

<p rend="bodytext"></p>
<p rend="bodytext">अथो इति अन्वादेसेपि – “स्वागतं ते महाराज अथो ते अदुरागतं”;</p>

<p rend="bodytext"></p>
<p rend="bodytext">हवे वे इच्चेते एकंसत्थेपि – “यदा हवे पातुभवन्ति धम्मा; न वे अनत्थकुसलेन अत्थचरिया सुखावहा; न वाहं पण्णं भुञ्जामि; न वायं कुमारको मत्तमञ्ञासि; न वायं भद्दिका सुरा”;</p>

<p rend="bodytext"></p>
<p rend="bodytext">खो इति अवधारणत्थेपि, तथा हि “अस्सोसि खो वेरञ्जो ब्राह्मणो”ति इमिस्सा पाळिया अत्थं संवण्णेन्तेहि “खो इति पदपूरणत्थे अवधारणत्थे वा निपातो”ति वुत्तं, अस्सोसि खोति अस्सोसि एवाति अत्थो;</p>

<p rend="bodytext"></p>
<p rend="bodytext">सेय्यथिदं इति सो कतमोति वा ते कतमेति वा सा कतमाति वा ता कतमाति वा तं कतमन्ति वा तानि कतमानीति वा एवं लिङ्गवचनवसेन अनियमिते अत्थेपि;</p>

<p rend="bodytext"></p>
<p rend="bodytext">तु इति एकंसे वा वचनालङ्कारे वा विसेसनिवत्तने वा – “वेदनादीसु पे’कस्मिं खन्धसद्दो तु रूळ्हिया”;</p>

<p rend="bodytext"></p>
<p rend="bodytext">पन इति विसेसे, कत्थचि वचनालङ्कारेपि, तत्थ विसेसे – “अट्ठकथायं पन वुत्तं – खलूति एको सकुणो”ति; वचनालङ्कारे – “अच्चन्तसन्ता पन या अयं निब्बानसम्पदा”; अञ्ञेपि योजेतब्बा; - तत्रायं अत्थुद्धारो –</p>
<p rend="gatha1">खलुसद्दो निपातत्थे पक्खिभेदे च दिस्सति;</p>
<p rend="gatha1">निपातत्थम्हि तंसद्दो उपयोगे च दिस्सति।</p>
<p rend="gatha1">अस्सुसद्दो निपातत्थे दिट्ठो अस्सुजलेपि च;</p>
<p rend="gatha1">आख्यातत्तञ्च पत्वान पुथुवचनको भवे।</p>
<p rend="gatha1">निपातत्थे च पच्चत्ते उपयोगे तथेव च;</p>
<p rend="gatha1">सम्पदाने च सामिम्हि वोसद्दो सम्पवत्तति।</p>

<p rend="bodytext"></p>
<p rend="bodytext">अत्थपूरणं दुविधं – विभत्तियुत्तञ्च अविभत्तियुत्तञ्च –</p>

<p rend="bodytext"></p>
<p rend="bodytext">अत्थि सक्का लब्भा इच्चेते पठमाय – अत्थि दिन्नं अत्थि यिट्ठं, सक्का भिक्खवे अकुसलं पजहितुं कुसलं भावेतुं, लब्भा भिक्खवे पथवी केतुं विक्केतुं ठापेतुं ओचिनितुं विचिनितुं;</p>

<p rend="bodytext"></p>
<p rend="bodytext">दिवा भिय्यो नमो इच्चेते पठमाय च दुतियाय च – “रत्तिं येव समानं दिवाति सञ्जानन्ति, उप्पज्जति सुखं सुखा भिय्यो सोमनस्सं, नमो ते बुद्धवीरत्थु विप्पमुत्तोसि सब्बधि” एवं पठमाय, “दिवा येव समानं रत्तीति सञ्जानन्ति, भिय्यो पल्लोममापादिं अरञ्ञे विहाराय, नमो करोहि नागस्सा”ति एवं दुतियाय च;</p>

<p rend="bodytext"></p>
<p rend="bodytext">सह विना सद्धिं सयं समं सामं सम्मा मिच्छा सक्खि पच्चत्तं किन्ति तो इच्चेते ततियाय – सङ्घो सह वा गग्गेन विना वा गग्गेन उपोसथं करेय्य, महता भिक्खुसङ्घेन सद्धिं, सयं अभिञ्ञाय कमुद्दिसेय्यं, सहस्सेन समं मिता, सामं सच्चानि अभिसम्बुज्झित्वा, ये एवं जानन्ति ते सम्मा जानन्ति, ये अञ्ञथा जानन्ति मिच्छा तेसं ञाणं, साहं दानि सक्खि जानामि मुनिनो देसयतो धम्मं सुगतस्स, पच्चत्तं वेदितब्बो विञ्ञूहि, किन्ति मे सावका सद्धाय वड्ढेय्युं, अनिच्चतो दुक्खतो रोगतो गण्डतो सल्लतो”;</p>

<p rend="bodytext"></p>
<p rend="bodytext">सो धा इच्चेते च – सुत्तसो पदसो, एकधा द्विधा इच्चादि;</p>

<p rend="bodytext"></p>
<p rend="bodytext">तुं इति चतुत्थिया, तवे इति च – दातुं, वूपकासेतुं वूपकासापेतुं, विनोदेतुं विनोदापेतुं, विवेचेतुं विवेचापेतुं, कातवे दातवे;</p>

<p rend="bodytext"></p>
<p rend="bodytext">तो इति पञ्चमिया, सो इति च – मातितो च पितितो च संसुद्धगहणिको, नास्सुध कोचि भोगानं उपघातो आगच्छति राजतो वा चोरतो वा अग्गितो वा उदकतो वा अप्पियदायादतो वा; दीघसो ओरसो;</p>

<p rend="bodytext"></p>
<p rend="bodytext">तो सत्तमियत्थे, त्र-थादिपच्चयन्ता च – एकतो, पुरतो पच्छतो, पस्सतो पिट्ठितो, पादतो सीसतो, अग्गतो मूलतो; यत्र यत्थ यहिं तत्र तत्थ तहिं; क्व कुहिं कुहं कहं कुहिञ्चनं;</p>

<p rend="bodytext"></p>
<p rend="bodytext">को इति सत्तमियत्थे – को ते बलं महाराज को नु ते रथमण्डलं;</p>

<p rend="bodytext"></p>
<p rend="bodytext">कत्थचि क्वचि क्वचनिच्चेते सत्तमियत्थे पदेसवाचका,</p>

<p rend="bodytext"></p>
<p rend="bodytext">यत्थकत्थचि इति सत्तमियत्थे अनवसेसपरियादानवचनं,</p>

<p rend="bodytext"></p>
<p rend="bodytext">यतोकुतोचि इति पञ्चमियत्थे अनवसेसपरियादानवचनं;</p>

<p rend="bodytext"></p>
<p rend="bodytext">समन्ता सामन्ता परितो अभितो समन्ततो एकज्झं, हेट्ठा उपरि, उद्धं अधो तिरियं, सम्मुखा परम्मुखा, आवि रहो तिरो, उच्चं नीचं, अन्तो अन्तरा अन्तं अन्तरं, अज्झत्तं बहिद्धा बाहिरा बाहिरं, ओरं पारं, आरा आरका, पच्छा पुरे, हुरं पेच्च, अपाचीनं इच्चेते सत्तमिया; सम्पति आयतिं, अज्जु अपरज्जु, स्वे सुवे उत्तरसुवे, हिय्यो परे सज्ज, सायं पातो, कालं दिवा रत्ति, निच्चं सततं अभिण्हं अभिक्खणं, मुहुं मुहुत्तं, भूतपुब्बं पुरा, यदा तदानि, एतरहि अधुना इदानि, कदा कुदाचनं, सब्बदा सदा, अञ्ञदा एकदा इच्चेते कालसत्तमिया, यदाकदाचि इति कालसत्तमियं अनवसेसपरियादानवचनं;</p>

<p rend="bodytext"></p>
<p rend="bodytext">आवुसो अम्भो हम्भो, हरे अरे हे इच्चेते एकवचनपुथुवचनवसेन पुरिसानं आमन्तने, भणे इति एकवचनपुथुवचनवसेन नीचपुरिसानं आमन्तने, जे इति इस्सरेहि एकवचनवसेन दासीनं आमन्तने, भो इति एकवचन-बहुवचनवसेन पुरिसानं इत्थीनञ्च आमन्तने – भो पुरिस, भो धुत्ता, भो यक्खा, उम्मुज्ज भो पुथुसिले, परिप्लव भो पुथुसिले; गच्छथ भो घरणियोति।  सब्बानेतानि विभत्तियुत्तानेव - एत्थ पन इदं वदाम – “एहि सम्म निवत्तस्सु, मा सम्मा एवं अवचुत्थ, पुनरायु च मे लद्धो एवं जानाहि मारिस, सचे मारिसा देवानं सङ्गामगतानं उप्पज्जेय्य भयं वा छम्भितत्तं वा लोमहंसो वा”ति च एत्थ सम्म सम्मा मारिस मारिसाति पठमाविभत्तियुत्तानं एकवचनपुथुवचनन्तानं आमन्तनपदानं दिट्ठत्ता दुतियाततियादि विभत्तियुत्तभावेन तेसं पदानं अदिट्ठत्ता च तानि पदानि निपातपदेसु सङ्गहं गच्छन्तीति वेदितब्बानि।</p>

<p rend="bodytext"></p>
<p rend="bodytext">अविभत्तियुत्तं बहुविधं बहूसु अत्थेसु वत्तति – अप्प एव, अप्पेव नाम, नु खो इच्चेते संसयत्थे – अप्पेव मं भगवा अट्ठिकं ओवदेय्य, अप्पेव नाम अयमायस्मा अनुलोमिकानि सेनासनानि पटिसेवमानो अञ्ञमाराधेय्य, अहं नु खो’स्मि नो नु खो’स्मि किं नु खो’स्मि कथं नु खो’स्मि;</p>

<p rend="bodytext"></p>
<p rend="bodytext">अद्धा अञ्ञदत्थु तग्घ जातु कामं ससक्कं जातुच्छे इच्चेते एकंसत्थे – अद्धा आवुसो भगवा जानं जानाति पस्सं पस्सति, अञ्ञदत्थु माणवकानञ्ञेव सुत्वा, तग्घ भगवा बोज्झङ्गा तग्घ सुगत बोज्झङ्गाति, इदञ्हि जातु मे दिट्ठं नयिदं इतिहीतिहं, कामं चजाम असुरेसु पाणं, एवरूपन्ते राहुल कायेन कम्मं ससक्कं न च करणीयं, न मिगाजिन जातुच्छे अहं किञ्चि कुदाचनं अधम्मेन जिने ञातिं न चापि ञातयो ममं;</p>

<p rend="bodytext"></p>
<p rend="bodytext">एव इति अवट्ठानत्थे – पुब्बेव मे भिक्खवे सम्बोधा अनभिसम्बुद्धस्स बोधिसत्तस्सेव सतो एतदहोसि;</p>

<p rend="bodytext"></p>
<p rend="bodytext">कच्चि नु ननु इच्चेते पुच्छनत्थे – कच्चि भिक्खवे खमनीयं कच्चि यापनीयं, को नु खो भन्ते हेतुको पच्चयो भगवतो सितस्स पातुकम्मायाति, ननु त्वं फग्गुन कुलपुत्तो सद्धा अगारस्मा अनगारियं पब्बजितो;</p>

<p rend="bodytext"></p>
<p rend="bodytext">कथं इति उपायपुच्छनत्थे – कथं सु तरति ओघं कथं तरति अण्णवं;</p>

<p rend="bodytext"></p>
<p rend="bodytext">किंसु किं इच्चेते वत्थुपुच्छनत्थे – किंसु छेत्वा सुखं सेति, किं सेवमानो लभतीध पञ्ञं;</p>

<p rend="bodytext"></p>
<p rend="bodytext">एवं इत्थं इति इच्चेते निदस्सनत्थे – एवम्पि ते मनो इत्थम्पि ते मनो इतिपि ते चित्तं;</p>

<p rend="bodytext"></p>
<p rend="bodytext">याव ताव, यावता तावता, कित्तावता एत्तावता इच्चेते परिच्छेदत्थे – यावस्स कायो ठस्सति ताव नं दक्खन्ति देवमनुस्सा, यावता भिक्खवे कासिकोसला, तावता त्वं भविस्सति इसि वा इसित्थाय वा पटिपन्नो, कित्तावता नु खो भन्ते उपासको होतीति, एत्तावता खो महानाम उपासको होतीति;</p>

<p rend="bodytext"></p>
<p rend="bodytext">एवं साहु लहु ओपायिकं पतिरूपं आम आमो इच्चेते सम्पटिच्छनत्थे – एवं भन्तेति खो ते भिक्खू भगवतो पटिस्सुत्वा, साहूति वा लहूति वा ओपायिकन्ति वा पतिरूपन्ति वा, अपावुसो अम्हाकं सत्थारं जानासीति - आमावुसो जानामि, आमोति सो पटिस्सुत्वा माधरो सुवपण्डितो;</p>

<p rend="bodytext"></p>
<p rend="bodytext">किञ्चापि इति अनुग्गहत्थे – किञ्चापि मे भन्ते भगवा सद्धायिको पच्चयिको, किञ्चापि भिक्खवे राजा चक्कवत्ती, किञ्चापि भिक्खवे अरियसावको, किञ्चापि सोकम्म करोति पापकं;</p>

<p rend="bodytext"></p>
<p rend="bodytext">किञ्चि इति अनुग्गहत्थे गरहत्थे च – अञ्ञेपि देवो पोसेति किञ्चि देवो सकं पजं;</p>

<p rend="bodytext"></p>
<p rend="bodytext">यथा तथा यथेव तथेव एवं एवमेव एवमेवं एवम्पि यथापि सेय्यथापि, सेय्यथापि नाम, विय इव यथरिव तथरिव इच्चेते पटिभागत्थे – नगरं यथा पच्चन्तं गुत्तं सन्तरबाहिरं, तथूपमं सप्पुरिसं वदामि, यथेव त्याहं वचनं अकरं भद्दमत्थुते, तथेव सद्धो सुतवा अभिसङ्खच्च भोजनं, एवं विजितसङ्गामं सत्थवाहं अनुत्तरं, एवमेव त्वम्पि पमुञ्चस्सु सद्धं, एवमेवं भोता गोतमेन अनेकपरियायेन धम्मो पकासितो, एवम्पि यो वेदगू भावितत्तो, यथापि सेला विपुला नभं आहच्च पब्बता, सेय्यथापि भिक्खवे महारुक्खो, सेय्यथापि नाम महती नङ्गलसीसा, हत्थिप्पभिन्नं विय अङ्कुसग्गहो, तूलं भट्ठंव मालुतो, यथरिव भोता गोतमेन, तथरिव भगवाति;</p>

<p rend="bodytext"></p>
<p rend="bodytext">अहो नाम इच्चेते गरहत्थे – अहो वत रे अस्माकं पण्डितका अहो वत रे अस्माकं बहुस्सुतका अहो वत रे अस्माकं तेविज्जका, अत्थि नाम तुम्हे आनन्द थेरे भिक्खू विहेठियमाने अज्झुपेक्खिस्सथ, अत्थि नाम तात रट्ठपाल अम्हाकं;</p>

<p rend="bodytext"></p>
<p rend="bodytext">अहो नाम साधु इच्चेते पसंसनत्थे – अहो बुद्धो अहो धम्मो अहो सङ्घो, अहो धम्मस्स स्वाक्खातता, अहो सङ्घस्स सुप्पटिपन्नता, अहो वत नो सत्थुसम्पदा, अहो दानं परमदानं कस्सपे सुप्पतिट्ठितं, यत्र हि नाम सावकोपि एवं महिद्धिको भविस्सति एवं महानुभावो, साधु साधु सारिपुत्त आनन्दोव सम्मा व्याकरमानो व्याकरेय्य;</p>

<p rend="bodytext"></p>
<p rend="bodytext">साधु इति याचन-सम्पटिच्छनेसु – साधु मे भन्ते भगवा धम्मं देसेतु यमहं भगवतो धम्मं सुत्वा आजानेय्यन्ति, साधूति वत्वान पहूतकामो पक्कमि यक्खो विधुरेन सद्धिं;</p>

<p rend="bodytext"></p>
<p rend="bodytext">अहो इति पत्थनत्थे – अहो वत मं अरञ्ञे वसमानं रज्जे अभिसिञ्चेय्युन्ति;</p>

<p rend="bodytext"></p>
<p rend="bodytext">इङ्घ हन्द इच्चेते चोदनत्थे – इङ्घ मे त्वं आनन्द पानीयं आहर, पिपासितो’स्मि आनन्द पिविस्सामीति; हन्द दानि भिक्खवे आमन्तयामि वो, वयधम्मा सङ्खारा अप्पमादेन सम्पादेथाति;</p>

<p rend="bodytext"></p>
<p rend="bodytext">एवमेतं इति अनुमोदनत्थे – एवमेतं महाराज, एवमेतं महाराज, सब्बे सत्ता मरणधम्मा मरणपरियोसाना;</p>

<p rend="bodytext"></p>
<p rend="bodytext">किर इति अनुस्सवत्थे अरुचिसूचनत्थे च, तत्थ अनुस्सवत्थे – अस्सोसि खो चित्तो गहपति ‘निगण्ठो किर नाटपुत्तो मच्छिकासण्डं अनुप्पत्तो’ति; अरुचिसूचनत्थे – खणवत्थुपरित्तत्ता आपातं न वजन्ति ये ते धम्मारम्मणा नाम येसं रूपादयो किर;</p>

<p rend="bodytext"></p>
<p rend="bodytext">नून इति अनुमानानुस्सरण-परिवितक्कनत्थे – “न हि नून सो धम्मविनयो ओरको न सा ओरका पब्बज्जा”ति एवं अनुमानत्थे; “सा नून सा कपणिया अन्धा अपरिणायिका”ति एवं अनुस्सरणत्थे, “यं नूनाहं अनुपखज्ज जीविता वोरोपेय्य”न्ति एवं परिवितक्कनत्थे;</p>

<p rend="bodytext"></p>
<p rend="bodytext">कस्मा इति कारणपुच्छनत्थे – कस्मा भवं विजनं अरञ्ञनिस्सितो तपो इध क्रुब्बसि ब्रह्मपत्तिया;</p>

<p rend="bodytext"></p>
<p rend="bodytext">यस्मा तस्मा, तथा हि, तेन इच्चेते कारणच्छेदनत्थे – यस्मा च खो भिक्खवे रूपं अनत्ता तस्मा रूपं आबाधाय संवत्तति, तथाहि पन मे अय्यपुत्ता भगवा निमन्तितो स्वातनाय सद्धिं भिक्खुसङ्घेन, सुञ्ञं मे अगारं पविसितब्बं अहोसि, तेन पाविसिन्ति;</p>

<p rend="bodytext"></p>
<p rend="bodytext">धीर अत्थु इति गरहत्थे – धीरत्थु कण्डिनं सल्लं; धीरत्थु तं विसं वन्तं - मतन्तरे धी इति गरहत्थे – धी ब्राह्मणस्स हन्तारं;</p>

<p rend="bodytext"></p>
<p rend="bodytext">हा इति विसादे तदाकारनिदस्सने च – “हा मट्ठकुण्डली हा मट्ठकुण्डली” एवं विसादे, “हा चन्द हा चन्द” एवं विसादाकारनिदस्सने;</p>

<p rend="bodytext"></p>
<p rend="bodytext">तुण्ही इति अभासने – तुण्हीभूतो उदिक्खेय्य;</p>

<p rend="bodytext"></p>
<p rend="bodytext">सच्छि इति पच्चेक्खे – अरहत्तफलं सच्छाकासि, अरहत्तफलं सच्छिअकासि;</p>

<p rend="bodytext"></p>
<p rend="bodytext">दुट्ठु कु इच्चेते कुच्छितत्थे – दुट्ठुल्लं, कुपुत्तो;</p>

<p rend="bodytext"></p>
<p rend="bodytext">यथा इति अतिवियाति अत्थे योग्गता-विच्छा-पटिपाटि-पदत्थानतिवत्ति-निदस्सनेसु च – “यथा अयं निमि राजा पण्डितो कुसलत्थिको” एवं अतिवियाति अत्थे, तथा हि यथा अयन्ति अयं निमि राजा यथा पण्डितो अतिविय पण्डितोति अत्थो; “यथानुरूपं उपसंहरति” एवं योग्गतायं; “ये ये वुड्ढा यथावुड्ढं” एवं विच्छायं; “वुड्ढानं पटिपाटि यथावुड्ढं” एवं पटिपाटियं; यथाक्कमं एवं पदत्थानतिवत्तियं; “को गस्स, यथा कुलूपको” एवं निदस्सने;</p>

<p rend="bodytext"></p>
<p rend="bodytext">साधु सुट्ठु इच्चेते सम्पटिच्छनानुमोदनत्थेसु – “साधु सुट्ठु भन्ते संवरिस्सामि” एवं सम्पटिच्छनत्थे; साधु ते कतं, सुट्ठु तया कतं, एवं अनुमोदनत्थे;</p>

<p rend="bodytext"></p>
<p rend="bodytext">सह सद्धिं अमा इच्चेते समकिरियायं – वेदेहो सह’मच्चेहि उम्मग्गेन गमिस्सति, मया सद्धिं गमिस्सति, अमावासी दिवसो अमावासिका रत्ति, सब्बकिच्चेसु अमा वत्ततीति अमच्चो;</p>

<p rend="bodytext"></p>
<p rend="bodytext">सह इति सम्पन्नत्थे च – सह वत्थेहि सोभति, इदं बिम्बं वत्थेहि सम्पन्नं सोभति, न नग्गन्ति अत्थो, एत्थ हि सहसद्दो समकिरियायं न वत्तति सम्पन्नत्थे येव वत्तति, “सम्पन्नं खेत्तं सखेत्त”न्ति एत्थ विय;</p>

<p rend="bodytext"></p>
<p rend="bodytext">विना रिते रहिता इच्चेते विप्पयोगे – विना सद्धम्मा नत्थञ्ञो कोचि लोके नाथो विज्जति, रिते सद्धम्मा कुतो सुखं, रहिता मातुजा;</p>

<p rend="bodytext"></p>
<p rend="bodytext">अञ्ञत्र इति परिवज्जनत्थे – अञ्ञत्र बुद्धुप्पादा अभिसमयो नत्थि;</p>

<p rend="bodytext"></p>
<p rend="bodytext">नाना पुथु इच्चेते बहुप्पकारे – नानाफलधरा दुमा; येन अन्नेन यापेन्ति पुथु समणब्राह्मणा;</p>

<p rend="bodytext"></p>
<p rend="bodytext">नानं इति असदिसत्थे – व्यञ्जनमेव नानं;</p>

<p rend="bodytext"></p>
<p rend="bodytext">पुथु विसुं इच्चेते असङ्घाटे – अरियेहि पुथुभूतो जनो विसुंभूतो जनो;</p>

<p rend="bodytext"></p>
<p rend="bodytext">कते इति पटिच्चत्थे – “न मनो वा सरीरं वा मं कते सक्क कस्सचि कदाचि उपहञ्ञेथ एतं सक्क वरं वरे”, एत्थ हि मं कतेति मं पटिच्च मम कारणाति अत्थो;</p>

<p rend="bodytext"></p>
<p rend="bodytext">मनं इति ईसकं अप्पत्तभावे – मनं वुळ्हो अहोसि;</p>

<p rend="bodytext"></p>
<p rend="bodytext">नु इति एवसद्दत्थेपि – मार दिट्ठिगतं नु ते, नामसद्दत्थेपि – यं नु गिज्झो योजनसतं कुणपानि अवेक्खति;</p>

<p rend="bodytext"></p>
<p rend="bodytext">पुन पुनो पुनं इच्चेते अपठमे – पुन वदामि, पुनोपि धम्मं देसेसि खन्धानं उदयब्बयं, न पुनो अमताकारं पस्सिस्सामि मुखं तव, नाहं पुनं न च पुनं न चापि अपुनप्पुनं हत्थिबोन्दिं पवेक्खामि, एत्थ च अपुनप्पुनन्ति अकारो निपातमत्तं;</p>

<p rend="bodytext"></p>
<p rend="bodytext">पुनप्पुनं इति अभिण्हत्थे – दुक्खा जाति पुनप्पुनं;</p>

<p rend="bodytext"></p>
<p rend="bodytext">चिरं चिरस्सं इच्चेते दीघकाले – चिरं त्वं अनुतपेस्ससि, चिरं दीघमद्धानं तिट्ठन्ति, चिरस्सं वत पस्सामि ब्राह्मणं परिनिब्बुतं;</p>

<p rend="bodytext"></p>
<p rend="bodytext">चे यदि इच्चेते सङ्कावत्थाने – मञ्चे त्वं निक्खणं वने, यदिमस्स लोकनाथस्स विरज्झिस्साम सासनं;</p>

<p rend="bodytext"></p>
<p rend="bodytext">धुवं इति थिर’एकंसत्थेसु – निच्चो धुवो सस्सतो एवं थिरत्थे, धुवं बुद्धो भवामहं एवं एकंसत्थे;</p>

<p rend="bodytext"></p>
<p rend="bodytext">सु इति सीघत्थे – लहुं लहुं भुञ्जति गच्छतीति सुद्दो;</p>

<p rend="bodytext"></p>
<p rend="bodytext">सोत्थि सुवत्थि इच्चेते आसीसत्थे – सोत्थि होतु सब्बसत्तानं, एतेन सच्चेन सुवत्थि होतु। एत्थेके वदेय्युं – सोत्थिं पस्सामि पाणिनं, सोत्थिना’म्हि समुट्ठितोति एवं सोत्थिसद्दो अलुत्तविभत्तिको हुत्वा उपयोग-करणवचनवसेन द्विप्पकारो दिट्ठो, तस्स द्विप्पकारत्ते दिट्ठे येव सुवत्थिसद्दस्सापि द्विप्पकारता दिट्ठा येव होति तग्गतिकत्ता तस्स; एवञ्च सति</p>
<p rend="gatha1">“सदिसं तीसु लिङ्गेसु सब्बासु च विभत्तिसु;</p>
<p rend="gatha1">वचनेसु च सब्बेसु यं न व्येति तदव्यय"न्ति।</p>

<p rend="bodytext"></p>
<p rend="bodytext">वचनेन विरुज्झनतो इमेसु निपातपदेसु सङ्गहो न कातब्बोति। सच्चं, एवं सन्तेपि एतेसं सेसविभत्तियो पटिच्च वयो नत्थीति अव्ययत्ता निपातपदेसु सङ्गहो येव कातब्बो, एस नयो अञ्ञत्रापि ईदिसेसु ठानेसु;</p>

<p rend="bodytext"></p>
<p rend="bodytext">यदि इति कत्थचि वासद्दत्थे – “यञ्ञदेव परिसं उपसङ्कमति यदि खत्तियपरिसं यदि ब्राह्मणपरिसं यदि गहपतिपरिसं” इच्चादि, एत्थ हि यदि खत्तियपरिसन्ति आदीनं खत्तियपरिसं वाति आदिना अत्थो गहेतब्बो। एत्थ च यदिसद्दस्स वासद्दत्थता कथं विञ्ञायतीति चे? यस्मा कत्थचि पाळिप्पदेसे यदिसद्देन सद्धिं वासद्दो समोधानं गच्छति “यथा इमस्स वचनं सच्चं वा यदि वा मुसा”ति आदीसु, तस्मा विञ्ञायति; सासनस्मिं हि केचि समानत्था सद्दा एकतो समोधानं गच्छन्ति, यथा “हत्थी च कुञ्जरो नागो”ति च “अप्पं वस्ससतं आयु इदानेतरहि विज्जती”ति च “तेन समेयेन बुद्धो भगवा”ति च, एवं एताय सासनयुत्तिचिन्ताय यदिसद्दस्स वासद्दत्थता विञ्ञायति; अथवा किं युत्तिचिन्ताय, ननु वत्थसुत्तसंवण्णनायं अट्ठकथाचरियेहि “यदि नीलकाय यदि पीतकाया”ति आदीनं नीलकत्थाय वाति आदिना अत्थो संवण्णितो, तदनुसारेन “यदि खत्तियपरिस”न्ति आदीनम्पि यदिसद्दस्स वासद्दत्थता विञ्ञायति येवाति निट्ठमेत्थावगन्तब्बं;</p>

<p rend="bodytext"></p>
<p rend="bodytext">यदीति कत्थचि यदासद्दस्स अत्थेपि – यदि पस्सन्ति पवने दारका फलिने दुमे;</p>

<p rend="bodytext"></p>
<p rend="bodytext">किस्मिं विय इति लज्जनाकारनिदस्सने – किस्मिं विय रित्तहत्थं गन्तुं, एत्थ च किस्मिं वियाति लज्जनाकारो विय, किलेसो विय होतीति अत्थो;</p>

<p rend="bodytext"></p>
<p rend="bodytext">तु इति एकंसत्थे – सेय्यो अमित्तो मतिया उपेतो न त्वेव मित्तो मतिविप्पहीनो;</p>

<p rend="bodytext"></p>
<p rend="bodytext">यञ्चेइति पटिसेधत्थे – सेय्यो अमित्तो मेधावी यञ्चे बालोनुकम्पको, यञ्चे पुत्ता अनस्सवा, यञ्चे जीवे तया विना;</p>

<p rend="bodytext"></p>
<p rend="bodytext">धा इति विभागत्थे – एकधा, द्विधा, तिधा;</p>

<p rend="bodytext"></p>
<p rend="bodytext">क्खत्तुं इति वारत्थे – एकक्खत्तुं, द्विक्खत्तुं, तिक्खत्तुं;</p>

<p rend="bodytext"></p>
<p rend="bodytext">वे हन्द इच्चेते ववस्सग्गत्थे – ददन्ति वे यथासद्धं यत्थ पसादनं जनो, हन्द दानि अपायामि;</p>

<p rend="bodytext"></p>
<p rend="bodytext">किन्तु इति अप्पमत्तविसेसपुच्छायं – किन्तु विपाकानीति नानाकरणं;</p>

<p rend="bodytext"></p>
<p rend="bodytext">ननु च इति अच्चन्तविरोधे – ननु च भो सद्दक्कमानुरूपेन अत्थेन भवितब्बं;</p>

<p rend="bodytext"></p>
<p rend="bodytext">पन इति विसेसजोतनत्थे वचनालङ्कारे च – अट्ठकथायं पन वुत्तं, टीकायं पन वुत्तं, एवं विसेसजोतनत्थे; कस्मा पनेतं वुत्तं एवं वचनालङ्कारे;</p>

<p rend="bodytext"></p>
<p rend="bodytext">इति हीति एवमेवाति निच्छयकरणत्थे – सीले पतिट्ठाय नरो सपञ्ञो चित्तं पञ्ञञ्च भावयं, आतापी निपको भिक्खु सो इमं विजटये जटन्ति इति हिदं वुत्तन्ति;</p>

<p rend="bodytext"></p>
<p rend="bodytext">हि, तथा हि इच्चेते दळ्हीकरणत्थे – वुत्तञ्हि, तथा हि वुत्तं;</p>

<p rend="bodytext"></p>
<p rend="bodytext">एव इति सपटियोगितादिजोतनत्थे – तथा हि</p>
<p rend="gatha1">अयोगं योगमञ्ञेन अच्चन्तयोगमेव च;</p>
<p rend="gatha1">व्यवच्छिन्दति वत्थुस्स एवसद्दो स कीदिसो –</p>
<p rend="gatha1">विसेसनेन सहितो विसेसनियकेन च;</p>
<p rend="gatha1">किरियाय च कमेनस्स पयोगानि पवुच्चरे –</p>
<p rend="gatha1">अक्को तमोनुदो एव बुद्धो एव तमोनुदो;</p>
<p rend="gatha1">नीलं सरोजमत्थेव ञेय्यमेतं पदत्तयं।</p>

<p rend="bodytext"></p>
<p rend="bodytext">इतो परं सुविदितत्ता पयोगानि न वक्खाम –</p>

<p rend="bodytext"></p>
<p rend="bodytext">कथञ्चि इति किच्छत्थे; ईसकं इति अप्पके; सणिकं इति मन्दत्थे; खिप्पं अरं लहुं आसुं तुण्णं अचिरं तुवटं इच्चेते सीघत्थे; मुसा मिच्छा अलिकं इच्चेते असच्चे;</p>
<p rend="bodytext">‘अपि च खो’ति च ‘अपि तु खलू’ति च ‘यथा नामा’ति च ‘तथा नामा’ति च ‘यथा ही’ति च ‘तथा ही’ति च निपातसमुदायो; यथा चाति पटिभागत्थे समुच्चयो;</p>

<p rend="bodytext"></p>
<p rend="bodytext">तुन त्वान त्वापच्चयन्ता उस्सुक्कनत्थे, उस्सुक्कनत्थो नाम उस्साहो अत्थो, यो हि अत्थो एकेनेव पदेन अपरिसमत्तो पदन्तरत्थं अपेक्खति, सो उस्सुक्कनत्थो, यथा “दिस्वा”ति वुत्ते ‘एवमाहा’ति वा ‘एवं अकासी’ति वा सम्बन्धो होति – पस्सितून पस्सित्वान पस्सित्वा, सुणितून सुणित्वान सुणित्वा, सम्फुस्स सम्फुसित्वा, लभित्वान लभित्वा लद्धा लद्धान, विज्झित्वा विज्झित्वान विद्धा विद्धान, बुज्झित्वा बुज्झित्वान बुद्धा बुद्धान, दिस्वा दिस्वान दिट्ठा दिट्ठान, दस्सेत्वा सावेत्वा, फुसापेत्वा लभापेत्वा विज्झापेत्वा, बोधेत्वा, दत्तून दत्वा दत्वान दापेत्वा, उपादाय विञ्ञाय विचेय्य विनेय्य निहच्च समेच्च, आरब्भ आगम्म आगच्च आपुच्छ, कत्वा करित्वा कच्च अधिकच्च, खादितून खादित्वान खादित्वा खादिय खादियान, परिविसिय परिविसियान, अनुभविय अनुभवियान, अभिवन्दितून अभिवन्दित्वान अभिवन्दिय अभिवन्दियान, अञ्ञेपि योजेतब्बा।</p>

<p rend="bodytext"></p>
<p rend="bodytext">तत्र समुच्चय-विकप्प-पटिसेधनत्थेसु च वा न नो अ मा अलं हलं इच्चेतेसु अट्ठसु निपातेसु अ मा इच्चेते पदादिम्हि येव निपतन्ति न पदमज्झे न पदावसाने – “अदिट्ठं असुतं, मा अकत्था”ति आदीसु; च वा इच्चेते पदावसाने च द्विन्नं समानाधिकरणपदानं मज्झे च निपतन्ति न पदादिम्हि, तं यथा – समणो च ब्राह्मणो च, समणो वा ब्राह्मणो वा, एसो च समणो साधुरूपो एसो च ब्राह्मणो साधुरूपो, एसो वा समणो सङ्गहेतब्बो एसो वा ब्राह्मणो सङ्गहेतब्बोति। ननु च भो “वा परो असरूपा, वाणप्पच्चे”ति आदीसु वासद्दो पदादिम्हि दिस्सतीति। सच्चं, ईदिसो पन सद्दरचनाविसेसो अक्खरसमये वेय्याकरणानं मतं गहेत्वा पट्ठपितो, एकन्ततो मागधभासासु चेव सक्कटभासासु च एदिसी सद्दगति नत्थि, तस्मा अम्हाकं मते मगधभासानुरूपेन “परो वा असरूपा”ति लक्खणं ठपितन्ति। तथापि वदेय्य – ननु च भो वासद्दो पदादिम्हिपि दिस्सति, वानरोति एत्थ हि नरेन सदिसोति वानरोति। तन्न, सदिसत्थवाचको हि वासद्दो पदन्ते येव तिट्ठति “मधु वा मञ्ञति बालो”ति, वानरोति इदं तु निम्मक्खिकन्ति पदं विय अव्ययत्थपुब्बङ्गमं अव्ययीभावसमासपदम्पि न होति, इति तस्मा उप्पथं अनोतरित्वा वानं वुच्चति गमनं, तं एतस्स अत्थीतिन वानरो, यथा कुञ्जा हनु अस्सत्थीति कुञ्जरोति अत्थो गहेतब्बो। इति यथारहं पदानमादिम्हि मज्झावसानेसु च निपतन्तीति निपाता, च-वादयो अथ-खलु-वतादयो च, कत्वा-वत्वादयो पन अव्ययत्ता निपातपदेसु सङ्गहं गतत्ता निपाता;</p>

<p rend="bodytext"></p>
<p rend="bodytext">न नो इच्चेते पदादिम्हि चेव पदावसाने च निपतन्ति न पदमज्झे, तं यथा – न वे अनत्थकुसलेन अत्थचरिया सुखावहा, नो हेतं भन्ते, पमत्तो पुरिसो पुञ्ञकम्मं करोति न, एवम्पि मे नो इच्चादि;</p>

<p rend="bodytext"></p>
<p rend="bodytext">अलं हलं इच्चेते पदादिम्हि चेव अवसाने च निपतन्ति न पदमज्झे – अलं पुञ्ञानि कातुं, पुञ्ञानि कातुं अलन्ति वा, हलं दानि पकासितुं, पकासितुं लहन्ति वा।</p>

<p rend="bodytext"></p>
<p rend="bodytext">इमस्मिं पकरणे अट्ठकथानुरूपेन पिसद्दोपि निपातेसु इच्छितब्बो, अपिसद्दोपि च निपातपक्खिको कातब्बो यत्थ किरियावाचकपदतो पुब्बो न होति, तं यथा – अपि दिब्बेसु कामेसु रतिं सो नाधिगच्छति, राजापि देवोपि, इतिपि सो भगवाति; तेसु पिसद्दो पदमज्झे पदावसाने च निपतति, अपिसद्दो पन पदादिम्हि पदमज्झे पदावसाने च निपतति – तिट्ठतिपि निसीदतिपि चङ्कमतिपि निपज्जतिपि अन्तरापि धायति। पदपूरणेसुपि अथ खलु वत वथादीनं निपातादीनं यथासम्भवं योजेतब्बं।</p>

<p rend="bodytext"></p>
<p rend="bodytext">इदानि यथारहं तेसं निपातानं अत्थुद्धारं कथयाम –</p>
<p rend="bodytext">तत्थ एवंसद्दो उपमूपदेस-सम्पहंसन-गरह-वचनसम्पटिग्गहाकार-निदस्सनावधारणादिअनेकत्थप्पभेदो, तथा हेस “एवं जातेन मच्चेन कत्तब्बं कुसलं बहु”न्ति एवमादीसु उपमायं आगतो, “एवं ते अभिक्कमितब्बं एवं ते पटिक्कमितब्ब”न्ति आदीसु उपदेसे, “एवमेतं भगवा एवमेतं सुगता”ति आदीसु सम्पहंसने, “एवमेव पनायं वसली यस्मिं वा तस्मिं वा तस्स मुण्डकस्स समणस्स वण्णं भासती”ति आदीसु गरहणे, “एवं भन्तेति खो ते भिक्खू भगवतो पच्चस्सोसु”न्ति आदीसु वचनसम्पटिग्गहे, “एवं व्या खो अहं भन्ते भगवता धम्मं देसितं आजानामी”ति आदीसु आकारे, “एहि त्वं माणवक, येन समणो आनन्दो तेनुपसङ्कम, उपसङ्कमित्वा मम वचनेन समणं आनन्दं अप्पाबाधं अप्पातङ्कं लहुट्ठानं बलं फासुविहारं पुच्छ ‘सुभो माणवो तोदेय्यपुत्तो भवन्तं आनन्दं अप्पाबाधं अप्पातङ्कं लहुट्ठानं बलं फासुविहारं पुच्छती’ति, एवञ्च वदेहि – साधु किर भवं आनन्दो येन सुभस्स माणवस्स तोदेय्यपुत्तस्स निवेसनं तेनुपसङ्कमतु अनुकम्पं उपादायाति” आदीसु निदस्सने, “तं क मञ्ञथ कालामा इमे धम्मा कुसला वा अकुसला वाति - अकुसला भन्ते - सावज्जा वा अनवज्जा वाति - सावज्जा भन्ते - विञ्ञूगरिहता वा विञ्ञूपसत्था वाति - विञ्ञूगरिहता भन्ते - समत्ता समादिन्ना अहिताय दुक्खाय सवत्तन्ति नो वा, कथं वो एत्थ होतीति - समत्ता भन्ते समादिन्ना अहिताय दुक्खाय सवत्तन्ति, एवं नो एत्थ होती”ति आदीसु अवधारणे, इच्चेवं</p>
<p rend="gatha1">उपमायं उपदेसे आकारे सम्पहंसने;</p>
<p rend="gatha1">वचनसम्पटिग्गहे गरहायं निदस्सने;</p>
<p rend="gatha1">अथो’वधारणादिम्हि एवंसद्दो पवत्तति।</p>

<p rend="bodytext"></p>
<p rend="bodytext">तत्र अन्तरासद्दो कारण-खण-चित्त-वेमज्झ-विवरादीसु वत्तति – “तदन्तरं को जानेय्य अञ्ञत्र तथागता”ति च “जना सङ्गम्म मन्तेन्ति मञ्च तञ्च किमन्तर”न्ति च आदीसु कारणे अन्तरासद्दो, “अद्दस मं भन्ते अञ्ञतरा इत्थी विज्जन्तरिकाय भाजनं धोवन्ती”ति आदीसु खणे, “यस्स’न्तरतो न सन्ति कोपा”ति आदीसु चित्ते, अन्तरा वोससानमापादी”ति आदीसु वेमज्झे, “अपि चायं तपोदा द्विन्नं महानिरयानं अन्तरिकाय गच्छती”ति आदीसु विवरे, अञ्ञस्मिं पन ठाने वेमज्झेति अत्थो अधिप्पेतो, इच्चेवं</p>
<p rend="gatha1">कारणे चेव चित्ते च खणस्मिं विवरेपि च;</p>
<p rend="gatha1">वेमज्झादीसु अत्थेसु अन्तराति रवो गतो।</p>

<p rend="bodytext"></p>
<p rend="bodytext">तत्र अज्झत्तसद्दो गोचरज्झत्ते नियकज्झत्ते अज्झत्तज्झत्ते विसयज्झत्तेति चतूसु अत्थेसु दिस्सति – “तेनानन्द भिक्खुना तस्मिं येव पुरिमस्मिं समाधिनिमित्ते अज्झत्तमेव चित्तं सण्ठपेतब्बं, अज्झत्तरतो समाहितो”ति आदीसु अयं गोचरज्झत्ते दिस्सति; “अज्झत्तं सम्पसादनं, अज्झत्तं वा धम्मेसुधम्मानुपस्सी विहरती”ति आदीसु नियकज्झत्ते; “छ अज्झत्तिकानि आयतनानी”ति आदीसु अज्झत्तज्झत्ते; “अयं खो पनानन्द विहारो तथागतेन अभिसम्बुद्धो यदिदं सब्बनिमित्तानं अमनसिकारा अज्झत्तं सुञ्ञतं उपसम्पज्ज विहरती”ति आदीसु विसयज्झत्ते, इस्सरियट्ठानेति अत्थो, फलसमापत्ति हि बुद्धानं इस्सरियट्ठानं नाम। इच्चेवं निपातपदविभत्ति समत्ता।</p>
<p rend="gatha1">इच्छे नरो सुपटुतं परियत्तिधम्मे,</p>
<p rend="gatha1">वाचोगधे चतुपदे विपुलत्थसारे;</p>
<p rend="gatha1">योगं करेय्य सततं बहुधा विभत्ते,</p>
<p rend="gatha1">योगं करं सुपटुतं स नरो’धिगच्छे।</p>

<p rend="bodytext"></p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे वाचोगधपदविभत्ति नाम सत्तवीसतिमो परिच्छेदो।</p>


<p rend="chapter">२८. पाळिनयादिसङ्गह</p>
<p rend="gatha1">इतो परं पवक्खामि पाळिनयादिसङ्गहं;</p>
<p rend="gatha1">पञ्ञावेपुल्लकरणं पीतिपामोज्जवड्ढनं।</p>

<p rend="bodytext"></p>
<p rend="bodytext">तत्थ पाळिनयो अट्ठकथानयो टीकानयो पकरणन्तरनयोति चत्तारो नया अधिप्पेता। तत्र पाळिनयोति तेपिटके बुद्धवचने पाळिगति, अट्ठकथानयोति अट्ठकथासु आगता सद्दगति, टीकानयोति टीकासु आगता सद्दगति, पकरणन्तरनयो ति अञ्ञेसु पकरणेसु आगता सद्दगति। तत्र पाळिगतियं व्यञ्जन-छक्क-अत्थछक्के पधाने कत्वा अट्ठकथाटीकादीसु पवत्त-सद्दगतिविनिच्छयेन सह यथारहं गहेत्वा पाळिनयादिसङ्गहं दस्सेस्साम।</p>

<p rend="bodytext"></p>
<p rend="bodytext">तत्र अक्खरं पदं व्यञ्जनं आकारो निरुत्ति निद्देसोति छ व्यञ्जनपदानि, सङ्कासना पकासना विवरणं विभजनं उत्तानीकरणं पञ्ञत्तीति छ अत्थपदानि, एतानि येव व्यञ्जनछक्कं अत्थछक्कन्तिपि वुच्चन्ति।</p>

<p rend="bodytext"></p>
<p rend="bodytext">तत्र व्यञ्जनपदेसु अक्खरं नाम “रूपं अनिच्चन्ति वुच्चमानो रूति ओपातेती”ति वचनतो अत्थजोतकपदन्तोगधं एकेकक्खरं इह अक्खरन्ति गहेतब्बं, अथवा “यो पुब्बे”ति एत्थ योकारो विय अत्थजोतकं एकक्खरं अत्र अक्खरन्ति गहेतब्बं, “सट्ठि वस्ससहस्सानी”ति वत्तुकामेन वुत्तं आदिअक्खरमिव अपरिसमत्ते च पदे वण्णमक्खरं इति गहेतब्बं। “वीततण्हो अनादानो निरुत्तिपदकोविदो, अक्खरानं सन्निपातं जञ्ञा पुब्बापरानि चा”ति एत्थ वुत्तनयेन विभत्तियन्तं अत्थजोतकं अक्खरपिण्डं पदं नाम “सीले पतिट्ठाया”ति एत्थ सीलेति पदं विय। अत्थसम्बन्धो पदेसपरियोसानो पदसमूहो व्यञ्जनं नाम “चत्तारोमे भिक्खवे सतिपट्ठाना”ति आदि विय। व्यञ्जनविभागो विभागप्पकारो आकारो नाम “कतमे चत्तारो – इध भिक्खवे भिक्खु काये कायानुपस्सी विहरती”ति आदीसु विय। आकारविभावितस्स निब्बचनं निरुत्ति नाम “फुसतीति फस्सो, वेदयतीति वेदना”ति आदि विय। निब्बचनत्थस्स वित्थारो निस्सेसतो देसो निद्देसो नाम “सुखा वेदना दुक्खा वेदना अदुक्खमसुखा वेदना, सुखयतीति सुखा, दुक्खयतीति दुक्खा, नेव दुक्खयति न सुखयतीति अदुक्खमसुखा वेदना”ति आदि विय। इमानि छ व्यञ्जनपदानि।</p>

<p rend="bodytext"></p>
<p rend="bodytext">अत्थपदेसु सङ्खेपेन कासना सङ्कासना, तत्थ कासनाति दीपना, सङ्खेपेन अत्थदीपनाति वुत्तं होति “उपादियमानो खो भिक्खवे बद्धो मारस्स अनुपादियमानो मुत्तो पापिमतो”ति आदि विय। पठममेव कासना पकासना, यत्तको अत्थो पच्छा कथेतब्बो, तं सब्बं पठमवचनेनेव दीपेतीति वुत्तं होति “सब्बं भिक्खवे आदित्त”न्ति आदि विय। सङ्कासनपकासनवसेन दीपितत्थस्स वित्थारं पुन वचनवसेन विवरित्वा पाकटकरणं विवरणं नाम “किञ्च भिक्खवे सब्बं आदित्तं – चक्खु भिक्खवे आदित्तं रूपा आदित्ता”ति आदि विय। विवरितब्बमेव अनेकभावतो बुद्धिसम्मुखाकरणं विभजनं नाम “कतमञ्च भिक्खवे रूपं चत्तारो च महाभूताचतुन्नञ्च महाभूतानं उपादाय रूप”न्ति आदि विय, “केन आदित्तं – रागग्गिना दोसग्गिना मोहग्गिना जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्त”न्ति आदि विय। विभजितत्थस्स वित्थारणवसेन उपमायोपरोपरियजननवसेन च सम्पटिपादनं उत्तानीकरणं नाम, “तत्थ कतमे चत्तारो महाभूता – पथवीधातु आपोधातू”ति आदि विय, “सेय्यथापि भिक्खवे नदीपब्बतेय्या ओहारिनी दूरङ्गमा सीघसोता, तस्सा उभयतो तीरे कासा चेपि जाता अस्सु ते नं अज्झोलम्बेय्युं, कुसा चेपि जाता अस्सु ते नं अज्झोलम्बेय्युं, बब्बजा चेपि जाता अस्सु ते नं अज्झोलम्बेय्युं, बीरणा चेपि जाता अस्सु ते नं अज्झोलम्बेय्युं, रुक्खा चेपि जाता अस्सु ते नं अज्झोलम्बेय्युं, तस्सा सो पुरिसो सोतेन वुय्हमानो कासे चेपि गण्हेय्य ते पलुज्जेय्युं, सो ततोनिदानं अनयब्यसनं आपज्जेय्य, कुसे चेपि गण्हेय्य, बब्बजे चेपि गण्हेय्य, बीरणे चेपि गण्हेय्य, रुक्खे चेपि गण्हेय्य, ते पलुज्जेय्युं, सो ततोनिदानं अनयब्यसनं आपज्जेय्य, एवमेव खो भिक्खवे अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो रूपं अत्ततो समनुपस्सति रूपवन्तं वा अत्तानं अत्तनि वा रूपं रूपस्मिं वा अत्तानं, तस्स तं रूपं पलुज्जति, सो ततोनिदानं अनयब्यसनं आपज्जति, वेदनं सञ्ञं सङ्खारे विञ्ञाणं अत्ततो समनुपस्सति विञ्ञाणवन्तं वा अत्तानं अत्तनि वा विञ्ञाणं विञ्ञाणस्मिं वा अत्तानं, तस्स तं विञ्ञाणं पलुज्जति, सो ततोनिदानं अनयब्यसनं आपज्जती”ति आदि विय। पकारेन ञत्ति पञ्ञत्ति, अनेकप्पकारेहि सोतूनं तुट्ठिसञ्जननवसेन बुद्धिनिस्सितकरणेन च अत्थविञ्ञापनाति वुत्तं होति, “यं किञ्चि राहुल रूपं अज्झत्तं पच्चत्तं कक्खळं खरिगतं उपादिन्नं, सेय्यथिदं केसा लोमा नखा दन्ता तचो मंसं न्हारु अट्ठि अट्ठिमिञ्जं वक्कं हदयं यकनं किलोमकं पिहकं पप्फासं अन्तं अन्तगुणं उदरियं करीसं, यं वा पनञ्ञम्पि अज्झत्तं पच्चत्तं कक्खळं खरिगतं उपादिन्नं, अयं वुच्चति राहुल अज्झत्तिका पथवीधातु, या चेव खो अज्झत्तिका पथवीधातु या च बाहिरा पथवीधातु येवेसा, नेतं मम, नेसोहमस्मि, न मेसो अत्ताति एवमेतं यथाभूतं सम्मप्पञ्ञाय दट्ठब्बं, एवमेतं यथाभूतं सम्मप्पञ्ञाय दिस्वा पथवीधातुया निब्बिन्दति पथवीधातुया चित्तं विराजेती”ति आदि विय, “तत्थ कतमं रूपं अतीतं – यं रूपं अतीतं निरुद्धं विपरिणतं अत्थङ्गतं अब्भत्थङ्गतं उप्पज्जित्वा विगतं अतीतं अतीतंसेन सङ्गहितं, चत्तारो च महाभूता चतुन्नञ्च महाभूतानं उपादाय रूपं, इदं वुच्चति रूपं अतीतं; तत्थ कतमं रूपं अनागतं – यं रूपं अजातं अभूतं असञ्जातं अनिब्बत्तं अनभिनिब्बत्तं अपातुभूतं अनुप्पन्नं असमुप्पन्नं अनुट्ठितं असमुट्ठितं अनागतं अनागतंसेन सङ्गहितं, चत्तारो च महाभूता चतुन्नञ्च महाभूतानं उपादाय रूपं, इदं वुच्चति रूपं अनागतं; तत्थ कतमं रूपं पच्चुप्पन्नं – यं रूपं जातं भूतं सञ्जातं निब्बत्तं अभिनिब्बत्तं पातुभूतं उप्पन्नं समुप्पन्नं उट्ठितं पच्चुप्पन्नं पच्चुप्पन्नंसेन सङ्गहितं, चत्तारो च महाभूता चतुन्नञ्च महाभूतानं उपादाय रूपं, इदं वुच्चति रूपं पच्चुप्पन्नं”न्ति आदि विय च। इमानि छ अत्थपदानि।</p>

<p rend="bodytext"></p>
<p rend="bodytext">तत्थ भगवा अक्खरेहि सङ्कासयति, पदेहि पकासयति, व्यञ्जनेहि विवरति, आकारेहि विभजति, निरुत्तीहि उत्तानिं करोति, निद्देसेहि पञ्ञापयति; अथवा अक्खरेहि सङ्कासयित्वा पदेहि पकासयति, व्यञ्जनेहि विवरित्वा आकारेहि विभजति, निरुत्तीहि उत्तानिं कत्वा निद्देसेहि पञ्ञापयति; अथवा अक्खरेहि अत्थद्वारमुग्घाटेत्वा पदेहि पकासेन्तो विनयति उग्घटितञ्ञुं, व्यञ्जनेहि विवरित्वा आकारेहि विभजन्तो विनयति विपञ्चितञ्ञुं, निरुत्तीहि उत्तानिं कत्वा निद्देसेहि पञ्ञापेन्तो विनयति नेय्यं, तत्थ तत्थ अनुरूपं सल्लक्खेत्वा तेसं वेनेय्यबन्धवानं आसयानुसयचरियाधिमुत्तिवसेन तं तं देसनं वड्ढेतीति अधिप्पायो। अत्थतो पनेत्थ कतमं व्यञ्जनछक्कं कतमं अत्थछक्कन्ति – बुद्धस्स भगवतो धम्मं देसयतो यो अत्थावगमहेतुभूतो सविञ्ञत्तिकसद्दो, तं व्यञ्जनछक्कं, यो तेन अभिसमेतब्बो लक्खणरसादिसहितो धम्मो, तं अत्थछक्कन्ति वेदितब्बं, इच्चेवं</p>
<p rend="gatha1">अक्खरञ्च पदञ्चेव व्यञ्जनञ्च तथापरो;</p>
<p rend="gatha1">आकारो च निरुत्ति च निद्देसो चाति’मे छ तु;</p>
<p rend="gatha1">आहु व्यञ्जनछक्कन्ति व्यञ्जनत्थविदू विदू।</p>
<p rend="gatha1">सङ्कासना पकासना विवरणञ्च ततो परं;</p>
<p rend="gatha1">विभजनञ्च उत्तानीकरणञ्च ततो परा;</p>
<p rend="gatha1">पञ्ञत्ति चाति छयिमे अत्थछक्कन्ति अब्रवुं।</p>
<p rend="gatha1">तत्र व्यञ्जनछक्कं तु व्यञ्जनपदमीरितं;</p>
<p rend="gatha1">अत्थछक्कं अत्थपदं एवम्पि उपलक्खये।</p>

<p rend="bodytext"></p>
<p rend="bodytext">इदं पनेत्थ ववत्थानं – व्यञ्जनछक्के अक्खरं नाम “रूपं अनिच्च”न्ति आदीसु अत्थजोतकपदन्तोगधो रूइच्चादि एकेको येव वण्णो चेव “यो पुब्बे करणीयानि, सो इमं विजटये जट”न्ति आदीसु अत्थजोतको योकार-सोकारादिको एको वण्णो च, “सट्ठि वस्ससहस्सानी”ति आदिना एकेकं गाथं वत्तुकामेहि वुत्तो सइच्चादिवण्णो च “अक्खर”न्ति गहेतब्बो; अक्खरचिन्तकानं मते पन अक्खरसञ्ञाविसये अकारादयो ककारादयो च वण्णा “अक्खर”न्ति गहेतब्बा; लोकियमहाजनेन (कत्तब्बे लोकियमहाजनेन) कतसञ्ञाविसये “महासम्मतो त्वेव पठमं अक्खरं उपनिब्बत्त”न्ति आदीसु पदभूतो अत्थजोतको वण्णसमुदायो “अक्खर”न्ति गहेतब्बो, जातकट्ठकथायम्पि “किं तत्थ चतुमट्टस्सा”ति इमस्स पाळिप्पदेसस्स “व्यञ्जनं सोभनं अक्खरत्थो असोभनो”ति अत्थसवण्णंनायं पदभूतो अत्थजोतको वण्णसमुदायो येव व्यञ्जनन्ति च अक्खरन्ति च नामेन वुत्तोति गहेतब्बं। तथा व्यञ्जनछक्के पदं नाम “सीले पतिट्ठाया”ति एत्थ सीलेति पदं विय विभत्तियन्तं अत्थजोतकं अक्खरपिण्डन्ति गहेतब्बं; नेरुत्तिकानं मते पन विभत्तियन्तोपि अविभत्तियन्तोपि अत्थजोतको अक्खरसमूहो तथाविधं एकमक्खरञ्च उपसग्गा च निपाता च पदं नामाति गहेतब्बं। तथा व्यञ्जनछक्के व्यञ्जनं नाम “चत्तारो’मे भिक्खवे सतिपट्ठाना”ति आदि विय अत्थसम्बन्धो पदेसपरियोसानो पदसमूहोति गहेतब्बं; अक्खरचिन्तकानं मते पन व्यञ्जनसञ्ञाविसये अकारादिसुद्धस्सरवज्जितो सररहितो ककारादिको एकेको वण्णो व्यञ्जनं नामाति गहेतब्बो; तथा पावचनिकानं सद्धम्मविदूनं मते “सिथिलं धनितञ्च दीघरस्सं गरुकं लहुकञ्चेव निग्गहितं, सम्बन्धववत्थितं विमुत्तं दसधा व्यञ्जनबुद्धिया पभेदो”ति एत्थ सस्सरानिपि ककारादीनि वग्गक्खरानि चेव, सरमया अकारादयो च वण्णा, संयोगपदानि च असंयोगपदानि च अक्खरानि, बिन्दु च संहितापदञ्च असंहितापदञ्च, विस्सट्ठप्पयोगेन वत्तब्बपदञ्च सब्बम्पेतं व्यञ्जनं नामाति गहेतब्बं। तथा व्यञ्जनछक्के “फुसतीति फस्सो”ति आदिकं निब्बचनं निरुत्ति नाम, वुत्तम्पि चेतं “अभिसङ्खरोन्तीति खो भिक्खवे तस्मा सङ्खारा”ति एवं निद्धारेत्वा सहेतुं कत्वा वुच्चमाना अभिलापा निरुत्ति नाम; निरुत्तिपिटके पन “सङ्खा समञ्ञा पञ्ञत्ति वोहारो नामं नामकम्मं नामधेय्यं निरुत्ति व्यञ्जनं अभिलापो”ति इमेहि दसहि वुत्ता धम्मजाति निरुत्ति नाम, सा सरूपतो सविञ्ञत्तिविकारो सद्दो येव; अट्ठकथामग्गं पन संवण्णेन्तानं केसञ्चि आचरियानं वादे नामपञ्ञत्ति चेव उपादापञ्ञत्ति च अत्थछक्के पञ्ञत्ति नाम, अनेकप्पकारेहि सोतूनं तुट्ठिसञ्जननवसेन बुद्धिनिस्सितकरणेन च अत्थविभावनाति गहेतब्बं; पञ्ञत्तिदुके पन “सङ्खा समञ्ञा” इच्चेवमादीहि यथावुत्तेहि दसहि नामेहि वुत्ता धम्मजाति पञ्ञत्ति नाम, सापि सरूपतो सविञ्ञत्तिविकारो सब्बो सद्दो येव, अट्ठकथामग्गं पन संवण्णेन्तानं केसञ्चि आचरियानं वादे नामपञ्ञत्ति चेव उपादापञ्ञत्ति चाति गहेतब्बं।</p>
<p rend="gatha1">ववत्थानमिदं ञत्वा मया एत्थ पकासितं;</p>
<p rend="gatha1">वोहारो सुट्ठु कातब्बो धीमता न यथा तथा।</p>
<p rend="gatha1">धीरो व्यञ्जनछक्के च अत्थछक्के च सब्बसो;</p>
<p rend="gatha1">कोसल्लञ्च समिच्छन्तो इमं नीतिं मने करे।</p>

<p rend="bodytext"></p>
<p rend="bodytext">कोसल्लञ्च नामेतं पभेदतो सोळसविधं होति, कथं – सद्दकुसलता अक्खरकुसलता समुच्चयकुसलता लिङ्गकुसलता विभत्तिकुसलता पुब्बापरकुसलता सन्धिकुसलता समासकुसलता व्यासकुसलता निब्बचनकुसलता आयकुसलता अपायकुसलता आदेसकुसलता गहणकुसलता धारणकुसलता सम्पटिपादनकुसलताति। पाळियं पन तंसमङ्गिपुग्गलवसेन पञ्चविधं कोसल्लं आगतं, कथं – अत्थकुसलो धम्मकुसलो निरुत्तिकुसलो व्यञ्जनकुसलो पुब्बापरकुसलोति, तत्थ यो अट्ठकथायं छेको सो अत्थकुसलो, पाळियं छेको धम्मकुसलो, निरुत्तिवचनेसु छेको निरुत्तिकुसलो, अक्खरप्पभेदे छेको व्यञ्जनकुसलो, एवं अत्थकुसलता धम्मकुसलता निरुत्तिकुसलता व्यञ्जनकुसलता पुब्बापरकुसलाति इमं पञ्चविधं कोसल्लं इच्छन्तोपि इमं नीतिं मनसि करेय्य।</p>

<p rend="bodytext"></p>
<p rend="bodytext">इदानि पाळिनयादिनिस्सितं भगवतो सासने तुलाभूतं सासनिकानं परियत्तिधरानं भिक्खूनं हितावहं पीतिपामोज्जवड्ढनं सतिवेपुल्लकरं पञ्ञावेपुल्लकरं नीतिं सुणाथ –</p>

<p rend="bodytext"></p>
<p rend="bodytext">यो पठमपदे एवकारो, सो युत्तट्ठाने दुतियपदादीसुपि योजेतब्बो – “विविच्चेव कामेहि विविच्च अकुसलेहि धम्मेहि ... इधेव समणो इध दुतियो इध ततियो इध चतुत्थो” इच्चेवमादि।</p>

<p rend="bodytext"></p>
<p rend="bodytext">पुल्लिङ्गविसये ‘एकसदिसा’ति अत्थे वत्तब्बे एकाति वत्तब्बं, तथा हि पाळि दिस्सति – “पञ्चालो च विदेहो च उभो एका भवन्तु ते”ति, एत्थ हि एका भवन्तूति गङ्गोदकं विय यमुनोदकेन सद्धिं संसन्दता एकसदिसा होन्तूति अत्थो, तथा पुल्लिङ्गविसये एकसदिसाति अत्थे एकाति अवत्वा एकेति वुत्ते एकच्चेति अत्थो होति, एवञ्च सति अत्थो दुट्ठोति।</p>

<p rend="bodytext"></p>
<p rend="bodytext">पुरिसेन अत्तानं ओपमेय्यट्ठाने ठपेत्वा उपमं वदन्तेन पुल्लिङ्गवसेन उपमा वत्तब्बा, तथाहि पाळि दिस्सति – “नागोव बन्धनं छेत्वा विहरामि अनासवो”ति; इत्थिया अत्तानं ओपमेय्यट्ठाने ठपेत्वा उपमं वदन्तिया येभुय्येन इत्थिलिङ्गवसेन उपमा वत्तब्बा, तथा हि पाळि दिस्सति – “नागीव बन्धनं छेत्वा विहरामि अनासवा”ति च “सुकच्छवी वेधवेरा दत्वा सुभगमानिनो अकामा परिकड्ढन्ति उलूकञ्ञेव वायसा”ति च, “यथा आरञ्ञकं नागं दन्तिं अन्वेति हत्थिनी, जेस्सन्तं गिरिदुग्गेसु समेसु विसमेसु च, एवन्तं अनुगच्छामि पुत्ते आदाय पच्छतो, सुभरा ते भविस्सामि न ते हेस्सामि दुब्भरा”ति च। येभुय्येनाति किं – “अहं पतिञ्च पुत्ते च आचेरमिव माणवो, अनुट्ठिता दिवारत्तिं जटिनी ब्रह्मचारिणी”ति। अत्थसभावं अचिन्तेत्वा इत्थिलिङ्गभावमत्तं पन चिन्तेत्वा समलिङ्गतापेक्खने इत्थिलिङ्गवसेन उपमा वत्तब्बा – “ताव सादीनवानम्पि लक्खणे तिट्ठते मति, न पस्से याव सा तीरं सामुद्दसकुणी यथा”ति एत्थ विय; इत्थिलिङ्गभावं अचिन्तेत्वा अत्थसभावमत्तापेक्खने पुल्लिङ्गवसेन उपमा वत्तब्बा, “सुपरिञ्ञातसङ्खारे सुसम्मट्ठतिलक्खणे, उपेक्खन्तस्स तस्सेव सिखाप्पत्ता विपस्सना, सङ्खारधम्मे आरब्भ तावकालं पवत्तति, तीरदस्सीव सकुणो याव पारं न पस्सती”ति एत्थ विय।</p>

<p rend="bodytext"></p>
<p rend="bodytext">पुल्लिङ्गवसेन निद्दिट्ठानमत्थानं इत्थिपदत्थत्ता कत्थचि इत्थिलिङ्गवसेन तंनिद्देसो कातब्बो, “इध विसाखे मातुगामो सुसंविहितकम्मन्ता होति सङ्गहितपरिजना भत्तु मनापं चरति सम्भतं अनुरक्खति”ति आदीसु विय। कत्थचीति किं – इध मल्लिके एकच्चो मातुगामो कोधनो होति। नपुंसकलिङ्गवसेन निद्दिट्ठानमत्थानं पुरिसपदत्थत्था पुल्लिङ्गवसेन तंनिद्देसो कातब्बो, “पञ्च पच्चेकबुद्धसतानि इमस्मिं इसिगिलिस्मिं पब्बते चिरनिवासिनो अहेसु”न्ति एत्थ विय, “तं खो पन रञ्ञो चक्कवत्तिस्स परिणायकरतनं ञातानं पवेसेता अञ्ञातानं निवारेता”ति एत्थ विय च। पुल्लिङ्गवसेन निद्दिसितब्बानं पुरिसानं लिङ्गमत्तापेक्खने पुल्लिङ्गेन च इत्थिलिङ्गेन च निद्देसो कातब्बो, “अत्थकामोसि मे यक्ख हितकामासि देवते, करोमि ते तं वचनं त्वं’सि आचरियो ममा”ति एत्थ विय। लिङ्गत्तयतो तंसमानाधिकरणभावेन सेय्यो इति येभुय्येन निद्देसो कातब्बो, “सेय्यो अमित्तो मतिया उपेतो; एसाव पूजना सेय्यो; एकाहं जीवितं सेय्यो”ति आदीसु विय। येभुय्येनाति किं – “इत्थीपि हि एकच्चिया सेय्या, पोस जनाधिप”।</p>

<p rend="bodytext"></p>
<p rend="bodytext">‘पानीय’न्ति वत्तब्बे ‘पानी’ति पाठो – पीतञ्च तेसं भुसं होति पानि।</p>

<p rend="bodytext"></p>
<p rend="bodytext">‘खत्तिया’ति आदिना वत्तब्बे खत्याति आदिना निद्देसो – अथेत्थेकसतं खत्या; एवम्पि तित्थ्या पुथुसो वदन्ति; ओपुप्फानि च पद्मानि; निस्नेहमभिकङ्खामि इच्चेवमादि।</p>

<p rend="bodytext"></p>
<p rend="bodytext">‘दिस्वा’ति वत्तब्बे दिट्ठाति निद्देसो – उम्मादन्तिमहं दिट्ठा।</p>

<p rend="bodytext"></p>
<p rend="bodytext">अत्थि पदं कत्थचि किरियापदं होति कत्थचि नामपदं – ये मे बद्धचरा आसुं ते मे पुप्फं अदुं तदा; नयिदं दुक्खं अदुं दुक्खं; स गच्छं न निवत्तति; गच्छं पुत्तनिवादको इच्चेवमादि; तत्थ अदुन्ति अदंसु, पुन अदुन्ति तं। अत्थि पदं अलुत्तविभत्तिकञ्चेव होति लुत्तविभत्तिकञ्च, यथा मनसिकारो, मनस्मिं कारोति हि मनसिकारो, पुरिममनतो विसदिसं मनं करोतीतिपि मनसिकारो। अत्थि पदं एकवचनन्तमेव होति न पुथुवचनन्तं – गच्छन्तो सो भारद्वाजो; महन्तो, चरन्तो इच्चादि। अत्थि पदं पुथुवचनन्तमेव होति न एकवचनन्तं – आयस्मन्तो आयस्मन्ता। अत्थि पदं कत्थचि एकवचनन्तं होति कत्थचि पुथुवचनन्तं – हन्ति कुद्धो पुथुज्जनो; विक्कोसमाना तिब्बाहि हन्ति नेसं वरं वरं; जानं पस्सं विहरामि; जानं अक्खासि जानतो; अपि नु तुम्हे आयस्मन्तो जानं पस्सं विहरथाति, वचनविपल्लासो वा एत्थ दट्ठब्बो। अत्थि पदं कत्थचि अत्थविसये एकवचनन्तं होति कत्थचि पन अत्थविसये पुथुवचनन्तं – एसो नानासम्पत्तीहि भवन्तो वड्ढन्तो आगच्छति – एसो राजा भवन्तो सम्पत्तीहि मोदति – एते भवन्तो आगच्छन्तु, सन्तो दन्तो नियतो ब्रह्मचारी; सन्तो सप्पुरिसा लोके। अत्थि पदं चुण्णियपदत्ते पुथुवचनन्तं हुत्वा गाथं पत्वा क्वचि एकवचनन्तं होति – राजानो नाम पञ्ञवन्तो होन्ति – “अहं तेन समयेन नागराजा महिद्धिको, अतुलो नाम नामेन पुञ्ञवन्तो जुतिन्धरो” इच्चादि। क्वचीति किं – इद्धिमन्तो जुतिमन्तो वण्णवन्तो यसस्सिनो।</p>
<p rend="gatha1">एस नयो अवुत्तेपि ठाने ञेय्यो सुधीमता;</p>
<p rend="gatha1">सङ्खेपेनेव वुत्तोपि सक्का ञातुं विजानता।</p>

<p rend="bodytext"></p>
<p rend="bodytext">यं बहुं धनन्ति वा यं विविधं धनन्ति वा एकवचनवसेन वत्वा तानि धनानीति वुत्तेपि न कोचि दोसो, तथा यो महाजनोति वत्वा सा महाजनताति वा ते जनाति वा वुत्तेपि, तथा या जनाताति वत्वा ते जनाति वुत्तेपि न कोचि दोसो। अत्र किञ्चि पाळिप्पदेसं वदाम – यं उस्सुक्का सङ्घरन्ति अलक्खिका बहुं धनं, सिप्पवन्तो असिप्पा वा लक्खिवा तानि भुञ्जती”ति।</p>

<p rend="bodytext"></p>
<p rend="bodytext">गाथापदेसु अरियारह-चरियादियोगे अधिकक्खरोपि पादो अनुपवज्जो, सेय्यथिदं – “तपो च ब्रह्मचरियञ्च अरियसच्चानदस्सनं, निब्बानसच्छिकिरिया च एतं मङ्गलमुत्तमं; तदेव मे त्वं वचनं याचितो कत्तुमरहसि” इच्चादि। ननु च भो पावचनविसये सब्बथापि अधिकक्खरोपि पादो अनुपवज्जो येव, अथ किमत्थं इदं वुत्तं; पावचनस्मिं हि “सीले पतिट्ठाय नरो सपञ्ञो चित्तं पञ्ञञ्च भावय”न्ति च “इमे नु मच्चा किमकंसु पापं ये’मे जना अधिमत्ता दुक्खा तिब्बा खरा कटुका वेदना वेदियन्ती”ति च एवमादयो अच्चन्ताधिकक्खरापि पादा अनुपवज्जा पूजारहा येव होन्तीति। सच्चं, इदं पन कविसमये सासनिकानं गाथापादं सन्धाय वुत्तं – तथा हि कविसमये अरियादियोगे सासनिकेहि रचितो अधिकक्खरोपि पादो अनुपवज्जो पूजारहोव होति, तं यथा – “खेत्तं जनानं कुसलत्थिकानं, तमरियसङ्घं सिरसा नमामि” इच्चेवमादि; ‘नागरुक्खो’ति वा ‘सीहहनुत्तं अलभी’ति वा आदिना वत्तब्बे येहि अक्खरेहि पादो न पूरति, ते छड्डेत्वा वचनालङ्कारत्थं अञ्ञे अधिकक्खरा योजेतब्बा, यथा – “वारणव्हयना रुक्खा; द्विदुग्गमवरहनुत्त'मलभी”ति क्वचि वचनालङ्कारत्थं अभिधानन्तरपक्खिपनम्पि भवति – जलजुत्तरनामिनो, पदुमुत्तरनामिनोति अत्थो।</p>

<p rend="bodytext"></p>
<p rend="bodytext">पुब्बे वुत्तभावेन पसिद्धस्स नामस्स सामञ्ञेन वचनं विसेसे अवतिट्ठतीति ञेय्यं, तं यथा – “तिस्सदत्तो च मेधावी विनये च विसारदो, तस्स सिस्सो महापञ्ञो पुप्फनामोति विस्सुतो”ति, एत्थ हिस्स पुब्बे सुमनोति नामं वुत्तं, तं ‘पुब्बे’ति गहेतब्बं, तञ्च नामं सुमनाय नाम राजकुमारिया सुमनाति नामं विय सुमनपुप्फनामं गहेत्वा पुग्गले आरोपितं, न चित्तस्स नामं गहेत्वा पुग्गले आरोपितं, तेनाह अट्ठकथायं “पुप्फनामोति विस्सुतो”ति।</p>

<p rend="bodytext"></p>
<p rend="bodytext">येसं बहुत्ता बहुवचनवसेन वत्तब्बेपि सति अत्थादिभावेन एकत्ता तेसं अत्थानं येभुय्येन एकवचनेन निद्देसो दिस्सतीति ञेय्यं, तं यथा – धम्मातिरेक-धम्मविसेसा एव अत्थो धम्मातिरेकधम्मविसेसत्थो; ठपेत्वा कम्मपच्चयं अवसेसेसु तेवीसतिया पच्चयेसु अनेके धम्मा एकेको पच्चयो होन्ति; सब्बे मनुस्सा यक्खभत्तं अहेसुं इच्चेवमादि। येभुय्येनाति किं – पच्चया होन्ति।</p>

<p rend="bodytext"></p>
<p rend="bodytext">यं नामपदं लिङ्गं हुत्वा तिट्ठति, तं नामं पुग्गलादीसु वत्तब्बेसु ततो लिङ्गतो अञ्ञतरलिङ्गं होतीति ञेय्यं, तं यथा – पदुमो नाम भगवा, पदुमा नाम इत्थी, पदुमो नाम निरयो; चित्तो नाम गहपति, चित्ता नाम इत्थी इच्चेवमादि।</p>

<p rend="bodytext"></p>
<p rend="bodytext">अत्थि पदं समासपदन्तिपि वत्तब्बं असमासपदन्तिपि, तं यथा – सत्थुदस्सनं, सत्थुसासनं, कत्तुनिद्देसो, उभयत्थकटग्गाहो इच्चेवमादि। तत्थ उभयत्थकटग्गाहोति दिट्ठधम्मिको चेवत्थो सम्परायिको चाति उभयो अत्था उभयत्था, उभयत्थानं कटं गाहो उभयत्थकटग्गाहो, एवं समासपदं होति, एत्थ च उभयो इति सद्दो उभोसद्दो विय बहुवचनन्तो येव होति न कत्थचिपि एकवचनन्तो; उभयत्थठानेसु कटग्गाहो उभयत्थ कटग्गाहो, एवं असमासपदं होति, एस नयो उभयत्थकलिग्गाहोति आदीसुपि। अत्थि पदं समासपदं येव होति न कत्थचिपि असमासपदं, तं यथा – सत्थारदस्सनं, कत्तारनिद्देसो, सत्थारनिद्देसो, अमातापितरसंवड्ढोति। अत्थि पदं पयोगवसेन असमासपदं येव होति न समासपदं, तं यथा – सत्थु सासनस्स च गुणं आरोचेति, पितुमातु च’हं चत्तो, यदि एत्थ एतं समासपदं सिया, ‘मातापितून’न्ति सिया पाठो।</p>

<p rend="bodytext"></p>
<p rend="bodytext">अत्थि पदं मागधिकानं मनुस्सानं अत्थवन्तं हुत्वा उपट्ठाति नो अक्खरचिन्तकानं मनुस्सानं अत्थवन्तं हुत्वा उपट्ठाति, तं यथा – एय्य एय्युं एय्यासि इच्चादि विभत्तिभूतपदं। अत्थि पदं अक्खरचिन्तकानं सङ्केतवसेन अत्थवन्तं हुत्वा उपट्ठाति, मागधिकानं पन अञ्ञथा गहेतब्बत्थं हुत्वा उपट्ठाति, तं यथा – सि ओ सो, अ च इ च उ च अयु इच्चादि।</p>

<p rend="bodytext"></p>
<p rend="bodytext">अत्थि पदं संहितापदञ्चेव होति असंहितापदञ्च, तं यथा – आपत्ति पाराजिकस्स इच्चादि।</p>

<p rend="bodytext"></p>
<p rend="bodytext">अत्थि पदं सत्तिसमवेतेन गहेतब्बं होति, अत्थि पदं सत्तिसमवेतेन गहेतब्बं न होति; तत्थ पुरिमपक्खे “सेतो धावती”ति पयोगो, एत्थायमधिप्पायो – “को इतो धावति - सेतो धावति”, “कतरवण्णो धावति - सेतो धावति”, तत्थ सेतोति सा इतोति छेदो, सा वुच्चति सुनखो, सब्बथापि सेतो सा इतो धावतीति वुत्तं होति।</p>

<p rend="bodytext"></p>
<p rend="bodytext">अत्थि पदं एकाधिप्पायिकं, अत्थिपदं द्वाधिप्पायिकं, अत्थिपदं अधिप्पायत्तयिकं, अत्थि पदं चतुराधिप्पायिकं, अत्थि पदं बव्हाधिप्पायिकन्ति ञेय्यं। तत्थ एकाधिप्पायिकं नाम सचक्खुको इच्चादि, तं न दुल्लभं, द्वाधिप्पायिकं हीनसम्मतं इच्चादि, तत्थ हीनन्ति लोकसम्मतं, हीनसम्मतं, हीनेहि वा सत्तेहि सम्मतं गूथभत्तेहि गूथो वियाति हीनसम्मतं, एवं साधुसम्मतो इच्चादि; अधिप्पायत्तयिकं यथा – दस्सनपरिणायकट्ठेन चक्खुना भवतीति चक्खुभूतो, अथवा चक्खु विय भूतोति चक्खुभूतो, पञ्ञाचक्खुं भूतो पत्तोतिपि चक्खुभूतो इच्चेवमादि; चतुराधिप्पायिकं यथा – एको अयनो एकायनो, एकेन अयितब्बो एकायनो, एकस्स अयनो एकायनो, एकस्मिं अयनो एकायनो इच्चेवमादि, अत्रायं पाळि – “एकायनो अयं भिक्खवे मग्गो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय यदिदं चत्तारो सतिपट्ठाना”ति; बव्हाधिप्पायिकं पन पुथुज्जनो, भगवा, तथागतो इच्चादि, तत्थ</p>
<p rend="gatha1">पुथूनं जननादीहि कारणेहि पुथुज्जनो;</p>
<p rend="gatha1">पुथुज्जनन्तोगधत्ता वा पुथु वायं जनो इति।</p>
<p rend="bodytext">सो हि पुथूनं नानप्पकारानं किलेसादीनं जननादीहि कारणेहि पुथुज्जनो, पुथु किलेसे जनेन्ति यं तावताति पुथुज्जना, पुथु अविहतसक्कायदिट्ठिका पुथुज्जना, पुथु सत्थारानं मुखमुल्लोकिकाति पुथुज्जना, पुथु सब्बगतीहि अवुट्ठिताति पुथुज्जना, पुथु नाना अभिसङ्खारे अभिसङ्खरोन्तीति पुथुज्जना, पुथु नानाओघेती वुय्हन्तीति पुथुज्जना, पुथु नानासन्तापेहि सन्तपन्तीति पुथुज्जना, पुथु नाना परिळाहेहि डय्हन्तीति पुथुज्जना, पुथु कामगुणेसु रत्ता गिद्धा गधिता मुच्छिता अज्झोपन्ना लग्गा लग्गिता पलिबुद्धाति पुथुज्जना, पुथु पञ्चहि नीवरणेहि आवुता निवुता ओवुटा पिहिता पटिच्छन्ना पटिकुज्जिताति पुथुज्जना, पुथूनं वा गणनपथं अतीतानं अरियधम्मपरम्मुखानं जनानं अन्तोगधत्तातिपि पुथुज्जना, पुथु वा अयं विसुं येव सङ्खं गतो विसंसट्ठो सीलसुतादिगुणयुत्तेहि अरियेहि जनेहिपि पुथुज्जनो - सेसपदेसु पन अट्ठकथातन्तिं ओलोकेत्वा अत्थो वेदितब्बो; इमस्मिं सद्दनीतिप्पकरणे यो यो अञ्ञोपि विनिच्छयो वत्तब्बो अत्थि, तं तं वत्तुकामापि मयं गन्थवित्थारभयेन न वदाम, अवुत्तोपि सो सो नयो वुत्तनयानुसारेन सक्का विञ्ञुना ञातुं, तस्मा पन सङ्खेपमग्गो एत्थ दस्सितो।</p>

<p rend="bodytext"></p>
<p rend="bodytext">इदम्पेत्थ सल्लक्खेतब्बं – तिस्सो कथा - वादो जप्पो वितण्डाति. तेसु येन पमाणतक्केहि पक्खपटिपक्खानं पतिट्ठापनपटिक्खेपा होन्ति, सो वादो – एकाधिकरणा हि अञ्ञमञ्ञविरुद्धा धम्मा पक्खपटिपक्खा, यथा “होति तथागतो परम्मरणा, न होति तथागतो परम्मरणा”ति, नानाधिकरणा पन अञ्ञमञ्ञविरुद्धापि पक्खपटिपक्खा नाम न होन्ति, यथा – “अनिच्चं रूपं, निच्चं निब्बान”न्ति; येन छल-जाति-निग्गहट्ठानेहि पक्ख-पटिपक्खानं पतिट्ठापन-पटिक्खेपारम्भो, सो जप्पो, ‘आरम्भमत्तमेवेत्थ, न अत्थसिद्धीति दस्सनत्थं आरम्भग्गहणं; याय पन छल-जाति-निग्गहट्ठानेहि पटिपक्खपटिक्खेपाय वायमन्ति, सा वितण्डा। तत्थ अत्थविकप्पूपपत्तिया वचनविघातो छलं, यथा – “नवकम्बलो’यं पुरिसो, राजा नो सक्खी”ति एवमादि; दूसनाभासा जातयो, उत्तरपतिरूपकाति अत्थो।</p>

<p rend="bodytext"></p>
<p rend="bodytext">पटिञ्ञा-हेतु-दिट्ठन्तोपनय-निगमलक्खणं पञ्चावयवं वाक्यं। तत्र साधनीयनिद्देसो पटिञ्ञा – “अग्गि तत्र”; साधनीयसाधननिद्देसो हेतु – “धूमभावतो”; यत्थ साधनीयसाधनानं सधम्मकथनं, तं दिट्ठन्तो – “यत्थ धूमो, तत्र अग्गि, यथा महानसे”; दिट्ठस्स सधम्मस्स सधम्मियधम्मे उपनयनं उपनयो – “धूमो चत्र”; पटिञ्ञाय पुनवचनं निगमं – “तस्मा अग्गि अत्र”। सब्बमेतं सम्पिण्डेत्वा एवं वेदितब्बं – “अग्गि अत्र धूमभावतो, यत्थ धूमो तत्र अग्गि यथा महानसे, धूमो चत्र – तस्मा अग्गि तत्रा”ति।</p>

<p rend="bodytext"></p>
<p rend="bodytext">बत्तिंस तन्तियुत्तियो भवन्ति, तं यथा – अधिकरणं योगो पदत्थो हेतुत्थो उद्देसो निद्देसो उपदेसो अपदेसो अतिदेसो पटिदेसो अपवग्गो वाक्यदोसो अत्थापत्ति विपरिययो पसङ्गो एकन्तो अनेकन्तो पुब्बपक्खो निण्णयो अनुमतं विधानं अनागतापेक्खनं अतीतापेक्खनं संसयो व्याख्यानं अनञ्ञा सकसञ्ञा निब्बचनं निदस्सनं नियोगो विकप्पो समुच्चयो उपानियन्ति। तत्थ यं अधिकिच्च वुच्चति, तं अधिकरणं; पुब्बापरवसेन वुत्तानं सन्निहितासन्निहितानं पदानं एकीकरणं योगो; सुत्तपदेसु पुब्बापरयोगतो यो अत्थोविहितो, सो पदत्थो; यं वुत्तत्थसाधकं, सो हेतुत्थो; समासवचनं उद्देसो; वित्थारवचनं निद्देसो; “एव”न्ति उपदेसो, “अनेन कारणेना”ति अपदेसो; पकतस्स अतिक्कन्तेन साधनं अतिदेसो, पकतस्स अनागतेन अत्थसाधनं पटिदेसो; अभिव्यापेत्वा अपनयनं अपवग्गो; येन पदेन अवुत्तेन वाक्यपरिसमापनं भवति, सो वाक्यदोसो; यदकित्तितं अत्थतो आपज्जति, सा अत्थापत्ति; यं यत्थ विहितं, तत्र यं तस्स पटिलोमं, सो विपरिययो; पकरणन्तरेन समानो अत्थो पसङ्गो; सब्बत्थ यं तथा, सो एकन्तो, यो पन कत्थचि अञ्ञथा, सो अनेकन्तो; सोतुनिस्सन्देहमभिधीयते, सो पुब्बपक्खो, तस्स यं उत्तरं, सो निण्णयो; परमतमप्पटिसिद्धं अनुमतं; पकरणानुपुब्बं विधानं; “एवं वक्खामी”ति अनागतापेक्खनं, “इति वुत्त”न्ति अतीतापेक्खनं; उभयहेतुदस्सनं संसयो; संवण्णना व्याख्यानं; भूतानं पवत्ता आरम्भचिन्ता अनञ्ञा; सस्स साधारणा सकसञ्ञा; लोकप्पतीतमुदाहरणं निब्बचनं; दिट्ठन्तसंयोगो निदस्सनं; “इदमेवा”ति नियोगो; “इदं वा”ति विकप्पो; सङ्खेपवचनं समुच्चयो; यदनिद्दिट्ठं बुद्धिया अवगमनीयं, तं ऊहनीयन्ति। इमा बात्तिंस तन्तियुत्तियो।</p>

<p rend="bodytext"></p>
<p rend="bodytext">इदानि ततो ततो उद्धरित्वा मत्ताभेदवसेन वण्णभेदवसेन रूळ्हीभेदवसेनाति तिविधा सद्दभेदं कथयाम –</p>

<p rend="bodytext"></p>
<p rend="bodytext">तत्र मत्ताभेदो ताव  – अगारं आगारं, अपभा आपभा, अमरिसो आमरिसो, अगमो आगमो, अरा आरा, अकुरो अङ्कुरो, भल्लुको भल्लाको, कलको कोरको, जम्बको जम्बुको, सम्बको सम्बुको, जतुका जतूका, मसुरो मस्सुरो, वेधनं विधनं, उसनं ऊसनं, उसरं ऊसरं, हरितो हारितो, तुरवो तूरवो, बन्धुरं बन्धूरं, पाटिहीरं पाटिहेरं पाटिहारियं, अळिन्दो आळिन्दो, पघणो पघाणो, कुवरो कूवरो कुब्बरो, अनुत्तमो उत्तमो, अहतं अनाहतं, अनुदानो उदानो, उदग्गो अनुदग्गो, उहं ऊहं, गण्डितो गाण्डितो, उद्दिकतं उदिस्सकतं, अलाबु आलाबु, हलाहलं हालाहलं, उहनं ऊहनं, डहलं, डाहालं, सामको सामाको, चमरं चामरं, इरिणं ईरिणं, कस्सको कसिको, सहचरो सहाचरो, फाटितं फटितं, तलो तालो, जता जया, लवणं लोणं, चटु चाटु, चमु चमू, वञ्च, व्यञ्च, महिला माहिला महेला महेलिका, छेको छेकिको, छकलो छकलको, अङ्गुलं अङ्गुलिकं, गुग्गुलो गुग्गुलु, हिङ्गुलो हिङ्गुलि, मन्दिरं मन्दीरं, विरियं वीरियं, यूथकं योथकं, कपिलं कपीलं, कटकं कुटकं पाकटं, मिहिनो मिहीनो, मकुरो मङ्कुरो, मकुलं मङ्कुलं, मकुटं मुकुटं, मकुटी मुकुटी, खलुकं खलुङ्कं, धानं अधानं, मारिसं मारिस्सं, कणिका काणिका, बेलि बेला, हेदामणि हेदामिणि, निमेसो निमिसो, तपुसं तपूसं, वालिका वालुका, धातु धाता, समादापनं समादपनं, अविसि आविसि, चुबुको चूबुको, यमलं यामलं, तन्तवायो तन्तुवायो, एसिका ईसिका, नन्दि नन्दी, तलि तली, वरुटो वारुटो, अहितुण्डिको आहितुण्डिको, भूतुको भोतुको, तित्तिरो तित्तिरी, काकरिको काकारिको, बरटि बरटा, करेटो करेटु, कन्दरी कन्दरा, विसिट्ठो विसेट्ठो, चिपिटो चिपुटो, तलिनी तलं, कामनो कामिनो, उण्णनाभो उण्णनाभि, अरञ्ञं अरञ्ञानी, सेवालं सिवालं, जलायुका जलोका जलूका, जलायुको जलोको जलूको, जलायुकं जलोकं जलूकं, कुरण्डो कूरण्डो, तुरि तूरी, नाळिकेरि नाळिकेरो, कच्चायनो कच्चानो कातियानो, अक्खोभणी अक्खुभिणी। मत्ताभेदोयं; अञ्ञोपि मग्गितब्बो।</p>

<p rend="bodytext"></p>
<p rend="bodytext">पारतं पारदं, तिकिको तिकिगो, करञ्जो करजो, उपयानं उपायनं, पेतो परेतो, उदकं कं दकं, कुदालो कुलालो, जरधो जरधरो, तापिञ्छं तिपिञ्छं, सज्झा सन्धि, तुणिरो तिणिरो, वल्लरी व्यालरी, भगीनि भगिनी, तरुणी तलुनी, तरुणो तलुनो, वस्सं वस्सानो, हस्सो हासो उलूकी उलुपिनी, मधो मन्धो मन्धाको, दयं द्वयं, पतिस्सयो पतिस्सा, विकरो विकारो, मरन्तो मकरन्तो, रबिड्ढो रविड्ढो, कलिलं कललं, करपालो करपालको, वनीयको वनीपको वनीबको वनिब्बको, पारावतो पारेवतो, पावको पावगो, काचो काजो, मसका मकसा, पच्चवेक्खणा पच्चपेक्खणा, सक्का सक्या साकिया, मोरो मयूरो, अहङ्कारो ममङ्कारो अहीकारो ममीकारो, अतुल्यो अतुलियो, गिज्झो गद्धो, बुद्धो बद्धो, लोकिया लोक्या, नारगो नारङ्गो, विसं विसकण्टकं, किसलं किसलयं, गुच्छो गुलच्छो, गेरुकं गवेरुकं, कब्बं कावियं, एळमूगो एळमुखो, तुरङ्गो तुरङ्गमो, गोदा गोदावरी, मधुरा माधुरा, तुणा तूणी, वातासहो वातसहो, तन्ति तन्दि, कम्बलं काबलं, विदिड्ढा विदिड्ढो, अळि आळि, गीवं गेवं गीवेय्यं, खोटो खोरो, ललायो लुलायो, कुवलं कुवं, आमण्डो मण्डो, असनो आसनो, गोनासो गोनसो, कुणि कूणि, मतङ्गो मातङ्गो, कुधो कुथो, विक्को सिक्को हत्थिपोतो, विरिञ्चो विरिञ्चनो ब्रह्मा, मातुलुङ्गो मातुलिङ्गो, कालो अयति आयति, निज्झरो झरो झरी, फले – फरुसकं फरुसं, मादनो माधनो निचुलरुक्खो, हिज्जो हिज्जको, पुप्फवतिया नगरं पुप्फवतिया निघरं, मघदेवो माघदेवो, अलङ्कतो आलङ्कतो दारको, अलङ्कता आलङ्कता नारी, कुमुदं कुमुदी, सरदा सरदी, नगं नगा। वण्णभेदोयं – अञ्ञोपि मग्गितब्बो।</p>

<p rend="bodytext"></p>
<p rend="bodytext">येवापनो येवापनको। रूळ्हीभेदोयं, अञ्ञोपि मग्गितब्बो।</p>

<p rend="bodytext"></p>
<p rend="bodytext">अयम्पेत्थ सद्दभेदो वेदितब्बो, कथं – गरु इति मागधिका भासा, “गारवं होति मे तदा; गारवो च निवातो चा”ति दस्सनतो “गारवबन्धता”ति च दस्सनतो। तत्र गरूति पासाणच्छत्तं विय भारियट्ठेन गरु आचरियो भगवा, तथा हि भगवाति गरु, गरु हि लोके भगवाति वुच्चति; गरुसद्दो मातापितूसु अलहु-दुज्जरादीसु च ञेय्यो, तथा हि “इदमासनं अत्र भवं निसीदतु, भवञ्हि मे अञ्ञतरो गरूनं; गरुको गरूहि होति सेतो”ति च पाळि दिस्सति, तत्थ गरूनन्ति मातापितूनं; गुरु इति पन सक्कटभासा पावचने अदस्सनतो, बोधिवंसे पन “गुरुचरणपरिचरियावसाने”ति च एत्थ गुरुसद्दो लोकियमहाजने पसिद्धभावेन सक्कटभासातो नयं गहेत्वा आचरियेहि वुत्तोति दट्ठब्बं।</p>

<p rend="bodytext"></p>
<p rend="bodytext">तथा रूळ्हीति च निरूळ्होति च रूळ्होति च मागधिका भासा; रूढीति च रूढोति च निरूढोति च सक्कटभासातो नयं गहेत्वा वुत्तवचनं।</p>

<p rend="bodytext"></p>
<p rend="bodytext">किरियाति मागधिका भासा, “क्रियाक्रियापत्तिविभागदेसको”ति आदीसु पन “क्रिया”ति पदं सक्कटभासातो नयं गहेत्वा वुत्तवचनं पावचने अदस्सनतो; क्रुब्बति क्रुब्बन्तीति आदीनि च ग्रीयति ग्रीयन्तीति आदीनि च पदानि मागधिका भासा एव, “तपो इध क्रुब्बति; तत्थ सिक्खा न ग्रीयन्ती”ति पाळिदस्सनतो।</p>

<p rend="bodytext"></p>
<p rend="bodytext">किलेसो क्लेसो, सङ्किलेसो सङ्क्लेसो किलिट्ठो क्लिट्ठोति च मागधिका भासा सङ्किलिट्ठसद्दस्स पावचने दस्सनतो।</p>

<p rend="bodytext"></p>
<p rend="bodytext">तथा पदुमानि पद्मानि, स्वामि सुवामि सुवामिनी, सका सुवका पुत्ता, विद्धंसिता विद्धस्ता, वङ्कघस्तोव सयति, भस्तो भस्मा, सिनेहो स्नेहो, असति अस्नाति, अग्गि अग्गिनि, रतनं रत्नं इच्चेवमादीनि मागधिका भासा एव, पावचने “नानारत्ने च माणिये”ति आदिना आगतत्ता, न पन सक्कटभासातो नयं गहेत्वा एतानि वचनानि वुत्तानीति चिन्तेतब्बं, न हि सब्बधम्मानं पञ्ञत्ति कुसलो सब्बञ्ञू सत्था सक्कटभासातो नयं गहेत्वा वाचं भासति, मागधिकाय एव पन धम्मनिरुत्तिया वाचं भासति धम्मं देसेति, तथा हि वुत्तं पोराणेहि –</p>
<p rend="gatha1">“धम्मो जिनेन मागधेन विना न वुत्तो,</p>
<p rend="gatha1">नेरुत्तिका च मागधं विभजन्ति तस्मा”ति।</p>

<p rend="bodytext"></p>
<p rend="bodytext">तथा वुच्चति इति मागधिका भासा, उच्चते उत्तं इति च सक्कटभासातो नयं गहेत्वा वुत्तवचनं इच्चेवमादि अञ्ञोपि सद्दभेदो उपपरिक्खितब्बो।</p>

<p rend="bodytext"></p>
<p rend="bodytext">परियत्तिसासने आहरित्वा वुत्तानं अमागधिकानं अञ्ञेसं सद्दानं विसोधनत्थं अयम्पि पनेत्थ नीति साधुकं मनसि कातब्बा, कथं – “नाथतीति नाथो”ति आदीसु नाथतीति आदीनि किरियापदानि चेव “भासिता सो धनञ्चयो”ति आदीनि च अभिधानानि पाळियं अनागतानिपि मागधिका भासा एव, तानि हि पाळियं अनागतत्ता एव न दिस्सन्ति न च अवत्तब्बभावेन; उत्तं उच्चतेति आदीनि पन अवत्तब्बभावेनेव न दिस्सन्तीति दट्ठब्बं; अयं पन जाननाकारो पटिसम्भिदप्पत्तानं महाखीणासवानं विसयो न पुथुज्जनानं; एवं सन्तेपि पाळिनयं निस्साय एतमाकारं पुथुज्जनापि अप्पमत्तकं जानन्ति येव।</p>

<p rend="bodytext"></p>
<p rend="bodytext">यस्सुत्तरे पुल्लिङ्गविसये सीह-व्यग्घुसभ-कुञ्जर-नाग सद्दादयो तिट्ठन्ति, तं पदं सेट्ठवाचकं, तं यथा – सक्यसीहो, पुरिसव्यग्घो, उरगूसभो, गजकुञ्जरो, पुरिसनागो इच्चेवमादि। पवर-वरसद्देसु पवरसद्दो पुब्बनिपाती, वरसद्दो पच्छानिपाती – पवरराजा राजवरो। उत्तमादयो पुब्बुत्तरेसु – उत्तमराजा राजुत्तमो, सेट्ठराजा राजसेट्ठो इच्चादि; राजसद्दतो च हंससद्दो – राजहंसो हंसराजो। इदम्पि पनेत्थ सल्लक्खेतब्बं – एकेकत्थं एकेकाभिधानं – चातुमहाराजिका यामा तुसिता इच्चादि, नानत्थं एकेकाभिधानं दस्सेतुं धम्म-समय-सद्दादीनानाभिधानो एकेकत्थो – तावतिंसा तिदसा, सब्बञ्ञू सुगतो बुद्धो इच्चादि च सक्को इन्दो पुरिन्ददो इच्चादि च भवति।</p>

<p rend="bodytext"></p>
<p rend="bodytext">एत्थ च दुविधो अत्थो – निब्बचनत्थो अभिधेय्यत्थोति; तत्थ निब्बचनत्थो धात्वत्थवसेन गहेतब्बो यथा – राजति रञ्जतीति च राजा, अभिधेय्यत्थो पन सङ्केतवसेन गहेतब्बो, कथं – राजा नाम अभिसेकप्पत्तो पथविस्सरो सकललोकस्स अत्थानत्थानुसासकोति।</p>

<p rend="bodytext"></p>
<p rend="bodytext">यदन्तरेन यं न भवति, तस्मिं सति तदवस्सं भवति, तदनन्तरिकं यथा – “घतत्थिकस्स घटमानया”ति; एत्थायमत्थो अधिप्पायो च – “भो पुरिस त्वं सप्पिना अत्थिकस्स इमस्स पुरिसस्स सप्पिं आनया”ति एवं केनचि वुत्तो सो पुरिसो सप्पिं आनेन्तो यत्थ सप्पि पक्खित्तो, तेन घटेन सद्धिं सप्पिं आनेति, अथवा पन ततो घटतो अञ्ञस्मिं भाजने वा अन्तमसो रुक्खपत्ते वा सप्पिं पक्खिपित्वा तेन आधारभूतेन वत्थुना सप्पिं आनेति इति आधेय्यभूते सप्पिम्हि आनीते येव तं आधारभूतं घटादिकवत्थुं आनेहीति अवुत्तम्पि आनीतं होति अनन्तरियभावतो। इमं पनत्थं सुभसुत्तटीकायं वुत्तवचनेन दस्सयिस्साम, वुत्तञ्हि तत्थ – “लोकिया अभिञ्ञा पन सिज्झमाना यस्मा अट्ठसु समापत्तीसु चुद्दसविधेन चित्तपरिदमनेन विना न सिज्झन्ति तस्मा अभिञ्ञासु देसीयमानासु अरूपज्झानानिपि देसितानेव होन्ति अनन्तरियभावतो”ति।</p>

<p rend="bodytext"></p>
<p rend="bodytext">इच्चेवं अम्हेहि इमस्मिं पकरणे हेट्ठा ठपिताय मातिकाय अनुक्कमेन धातुयो च तंरूपानि च सलक्खणो सन्धिनामादिभेदो च चतुन्नं पदानं विभत्ति च पाळिनयादयो च अन्तरन्तरा वुत्तेहि अत्थसाधकवचनादीहि मण्डेत्वा पकासिता। या च पन अम्हेहि यथासत्ति यथाबलं नीतियो ठपिता, सब्बानेतानि भगवतो सासनस्स चिरट्ठितत्थं सद्धासम्पन्नेहि कुलपुत्तेहि परियापुणितब्बानि धारेतब्बानि च।</p>

<p rend="bodytext"></p>
<p rend="bodytext">ये धीरा सद्दनीतिप्पकरणपसुता निच्चकालं भवेय्युं, ते सारे पाळिधम्मे निपुणनयसुभे अत्थसारं लभेय्युं; ते लद्धानत्थसारं सुगतमतवरे सुप्पतिट्ठे सुखानं अच्छम्भी सीहवुत्ती परममवितथं सीहनादं नदेय्युं।</p>
<p rend="gatha1">इदमत्थकरं कविपीतिकरं,</p>
<p rend="gatha1">धुवकङ्खनुदं निसितानिसितं;</p>
<p rend="gatha1">वरसन्तिपदं पिहयं सुजनो,</p>
<p rend="gatha1">हितयुत्तमनो न सुणेय्य नु को।</p>
<p rend="gatha1">इदं सुनिस्साय सुधीमतं मतं,</p>
<p rend="gatha1">तंतंसुवुत्तेहि समाहितं हितं;</p>
<p rend="gatha1">तथत्थसारं परियेसतं सतं,</p>
<p rend="gatha1">विदू मने चेतसिकाकरे करे।</p>
<p rend="gatha1">विनयञ्चापि सुत्तन्तमभिधम्मञ्च जातकं,</p>
<p rend="gatha1">साट्ठकथं नवङ्गन्तु ओगाहेत्वान सासनं;</p>
<p rend="gatha1">नानाचरियवादेहि मण्डेत्वा निम्मलेहि वे,</p>
<p rend="gatha1">सद्दनीतिसमञ्ञातं इदं पकरणं कतं।</p>
<p rend="gatha1">मूलगन्धेसु काळानुसारी लोहितचन्दनं,</p>
<p rend="gatha1">सारगन्धेसु पुप्फेसु वस्सिकं विय भो इदं;</p>
<p rend="gatha1">नानापुप्फधरो होति यथा मञ्जूसको दुमो,</p>
<p rend="gatha1">नीतिमञ्जूसको नानानयपुप्फधरो तथा।</p>
<p rend="gatha1">यथा च सागरो नानारतनानन्तु आकरो,</p>
<p rend="gatha1">तथेव नीतिनीरधि नयरतनसञ्चयो;</p>
<p rend="gatha1">यथा च गगने तारा अनन्ता अपरिमाणका,</p>
<p rend="gatha1">तथेव सद्दनीतिम्हि नया अपरिमाणका।</p>
<p rend="gatha1">यथा धम्मिकराजूनं अमच्चा च पुरोहिता,</p>
<p rend="gatha1">नीतिसत्थं सुनिस्साय निच्छयन्ति विनिच्छयं;</p>
<p rend="gatha1">तथेव धम्मराजस्स सत्थु पावचने बुधा,</p>
<p rend="gatha1">सद्दनीतिं सुनिस्साय निच्छयन्तु विनिच्छयं।</p>
<p rend="gatha1">यथा उदयमादिच्चो विनोदेति महातमं,</p>
<p rend="gatha1">महातुट्ठिं महापीतिं जनेन्तो सब्बजन्तुनो;</p>
<p rend="gatha1">सद्दनीति तथादेसा सत्थु पावचनेगतं,</p>
<p rend="gatha1">सोतुकङ्खं विनोदेतु जनेन्ती तुट्ठिमुत्तमन्ति।</p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे पाळिनयादिसङ्गहो नाम अट्ठवीसतिमो परिच्छेदो।</p>
<p rend="subhead">निगमनकथा</p>
<p rend="gatha1">परियत्ति-पटिपत्ति-पटिवेधानमेव मे,</p>
<p rend="gatha1">अत्थाय रचितं एतं तस्मा सोतब्बमेविदं;</p>
<p rend="gatha1">परियत्ति नु खो मूलं सासनस्स महेसिनो,</p>
<p rend="gatha1">उदाहु पटिपत्तीति परियत्तीति दीपये।</p>
<p rend="gatha1">वुत्तंञ्हेतं भगवता बुद्धेनादिच्चबन्धुना,</p>
<p rend="gatha1">पञ्चवस्ससहस्सानि सासनट्ठितिकारिना;</p>
<p rend="gatha1">“याव तिट्ठन्ति सुत्तन्ता विनयो याव दिप्पति,</p>
<p rend="gatha1">ताव दक्खन्ति आलोकं सूरिये अब्भुट्ठिते यथा।</p>
<p rend="gatha1">सुत्तन्तेसु असन्तेसु सम्मुट्ठे विनयम्हि च,</p>
<p rend="gatha1">तमो भविस्सति लोके सूरिये अत्थङ्गते यथा;</p>
<p rend="gatha1">सुत्तन्ते रक्खिते सन्ते पटिपत्ति होति रक्खिता,</p>
<p rend="gatha1">पटिपत्तियं ठितो धीरो योगक्खेमा न धंसती”ति।</p>

<p rend="bodytext"></p>
<p rend="bodytext">परियत्ति येव हि सासनस्स मूलं, “पटिवेधो च पटिपत्ति च होतिपि न होतिपि; एकस्मिं हि काले पटिवेधधरा भिक्खू बहू होन्ति, ‘एस भिक्खु पुथुज्जनो’ति अङ्गुलिं पसारेत्वा दस्सेतब्बो होति... पटिपत्तिपूरकापि कदाचि बहू होन्ति कदाचि अप्पा... इति सासनस्स चिरट्ठितिया परियत्ति पमाणं, पण्डितो हि तेपिटकं बुद्धवचनं सुत्वा द्वेपि पूरेति, यथा हि गुन्नं सतेपि सहस्सेपि विज्जमाने पवेणीपालिकाय धेनुया असति सो वंसो सा पवेणी न घटीयति, एवमेव धुतङ्गरोनं भिक्खूनं सतेपि सहस्सेपि विज्जमाने परियत्तिया अन्तरहिताय पटिवेधो नाम न होति; यथा पन निधिकुम्भियो जाननत्थाय पासाणपिट्ठे अक्खरेसु ठपितेसु याव अक्खरानि धरन्ति, ताव निधिकुम्भियो नट्ठा नाम न होन्ति, एवमेव परियत्तिया धरमानाय सासनं अनन्तरहितं नाम होति; यथा च महतो तळाकस्स पाळिया थिराय उदकं न ठस्सतीति न वत्तब्बं, उदके सति पदुमादीनि पुप्फानि न पुप्फिस्सन्तीति न वत्तब्बं, एवमेव महातळाकस्स थिरपाळिसदिसे तेपिटके बुद्धवचने सति उदकसदिसा पटिपत्तिपूरका कुलपुत्ता नत्थीति न वत्तब्बा, तेसु सति पदुमादिपुप्फसदिसो पटिवेधो नत्थीति न वत्तब्बं; एवं एकन्ततो परियत्ति एव पमाणं, तस्मा अन्तमसो द्वीसु पातिमोक्खेसु वत्तमानेसुपि सासनं अनन्तरहितमेव; परियत्तिया अन्तरहिताय सुप्पटिपन्नस्सापि धम्माभिसमयो नत्थि, अनन्तरहिताय एव धम्माभिसमयो अत्थि, तस्मा सासनत्तयस्सत्थाय इदं पकरणं मया विरचितं।</p>
<p rend="gatha1">इदं विरचयन्तोहं यं पुञ्ञमलभिं वरं,</p>
<p rend="gatha1">तेनायं सकलो लोको यातु लोकुत्तरं सुखं;</p>
<p rend="gatha1">सारीरिके परिभोगे, चेत्ये उद्दिसकेपि च,</p>
<p rend="gatha1">सब्बे आरक्खका देवा सुखं यन्तु नवं नवं।</p>
<p rend="gatha1">आरक्खदेवता मय्हं ञातकाञ्ञातका च मे,</p>
<p rend="gatha1">दायकापि च मे सब्बे सुखं यन्तु नवं नवं;</p>
<p rend="gatha1">मातलि लोकपाला च, सक्को ब्रह्मा सहम्पति,</p>
<p rend="gatha1">मेत्तेय्यो बोधिसत्तो च रक्खं गण्हन्तु सासने।</p>
<p rend="gatha1">महाथेरादयो थेरा भिक्खू च नव-मज्झिमा,</p>
<p rend="gatha1">कत्वा सुद्धमकिच्छेन चिरं पालेन्तु सासनं;</p>
<p rend="gatha1">राजानोपि च पालेन्तु धम्मेन सकलं महिं,</p>
<p rend="gatha1">सब्बत्थ समये सम्मा देवो चापि पवस्सतु।</p>
<p rend="gatha1">अहं तु परमं बोधिं पापुणेय्यमनागते,</p>
<p rend="gatha1">तं पत्वा सकले सत्ते मोचेय्यं भवबन्धना;</p>
<p rend="gatha1">पाकटा खे रविन्दूव यस्स कित्ति महीतले,</p>
<p rend="gatha1">अग्गवंसाचरियेन तेन विरचितं इदं।</p>

<p rend="bodytext"></p>
<p rend="bodytext">इति समन्तभद्दस्स महाअग्गपण्डितस्स सन्तिके गहितुपज्झेन तंसिस्सस्स समन्तभद्दस्स अग्गपण्डितस्स भागिनेय्येन पटिलद्धतंनामधेय्येन सुसम्पदायेन करणसम्पत्तिजनितनिरवज्जवचनेन अरिमद्दनपुरवासिना अग्गवंसाचरियेन कतं सद्दनीतिप्पकरणं निट्ठितं।</p>

<p rend="bodytext"></p>
<p rend="bodytext">पमाणतो इदं पकरणं सत्ततिया भाणवारेहि सत्तुत्तरेहि गाथासतेहि च निट्ठङ्गतं।</p>
<p rend="subhead">सुत्तमाला निट्ठिता।</p>
<p rend="subhead">सद्दनीतिप्पकरणं निट्ठितं।</p>

</body>
</text>
</TEI.2>
