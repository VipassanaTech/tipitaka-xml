#२५. आख्यातकप्प#

>इतो परं पवक्खामि सद्धम्मे बुद्धभासिते;>
>कोसल्लत्थाय सोतूनं कप्पमाख्यातसव्हयं।>
तत्थ किरियं अक्खायतीति आख्यातं, किरियापदं।
<br>
**@८६५. पुब्बानि विभत्तीनं छ परस्सपदानि। **
वत्तमानादीनं विभत्तीनं यानि यानि पुब्बकानि छ पदानि, तानि तानि परस्सपदानि नाम: ति अन्ति, सि थ, मि म।
<br>
**@८६६. परानि अत्तनोपदानि। **
ते अन्ते, से व्हे, ए म्हे।
<br>
**@८६७. द्वे द्वे पठम-मज्झिम-उत्तमपुरिसा। **
ति अन्ति इति पठमपुरिसा, सि थ इति मज्झिमपुरिसा, मि म इति उत्तमपुरिसा; तथा ते अन्ते इति पठमपुरिसा, से व्हे इति मज्झिमपुरिसा, ए म्हे इति उत्तमपुरिसा। वत्तमानवसेन एतं वुत्तं, सेसासुपि अयं नयो नेतब्बो।
<br>
**@८६८. एकाभिधाने परो पुरिसो। **
सो च पचति त्वञ्च पचसि तुम्हे पचथ अथ वा: त्वञ्च पचसि सो च पचति तुम्हे पचथ, सो च पचति त्वञ्च पचसि अहञ्च पचामि मयं पचाम अथ वा: अहञ्च पचामि त्वञ्च पचसि सो च पचति मयं पचाम; एवं सेसासु विभत्तीसु परो पुरिसो योजेतब्बो। एकाभिधानेति किमत्थं: “सो पचति त्वं पचिस्ससि अहं पचि”न्ति एत्थ भिन्नकालत्ता ‘मयं पचिम्हा’ति न भवतीति दस्सनत्थं।
<br>
**@८६९. नामे पयुज्जमानेपि तुल्याधिकरणे पठमो। **
सो गच्छति। पिसद्देन अप्पयुज्जमानेपि: “भासति वा करोति वा”। तुल्याधिकरणेति किं: तेन हञ्ञसे त्वं देवदत्तेन।
<br>
**@८७०. तुम्हे मज्झिमो। **
तुम्हे पयुज्जमानेपि अपयुज्जमानेपि तुल्याधिकरणे मज्झिमपुरिसो होति: त्वं यासि तुम्हे याथ, यासि याथ। तुल्याधिकरणेति किं: तया पचीयते भत्तं।
<br>
**@८७१. अम्हे उत्तमो। **
अम्हे पयुज्जमानेपि अपयुज्जमानेपि तुल्याधिकरणे उत्तमपुरिसो होति: अहं यजामि मयं यजाम, यजामि यजाम। तुल्याधिकरणेति किं: मया इज्जते बुद्धो।
<br>
**@८७२. पच्चुप्पन्ने काले वत्तमाना। **
कालेति चेत्थ किरिया अधिप्पेता। भगवा सावत्थियं विहरति जेतवने।
<br>
**@८७३. तंसमीपे'तीते। **
तस्स पच्चुप्पन्नस्स कालस्स समीपे तब्बोहारूपचारतो अतीते काले वत्तमाना विभत्ति होति: “कुतो नु त्वं भिक्खु आगच्छसि”, एत्थ च आगन्त्वा निसिन्नो सो भिक्खूति दट्ठब्बं।
<br>
**@८७४. याव-पुरे-पुरायोगे'नागते। **
याव पुरे पुरा इच्चेतेसं निपातानं योगे अनागते काले वत्तमाना विभत्ति होति: “यावदेव अनत्थाय ञत्तं बालस्स जायति; पुरे अधम्मो दिप्पति; दन्ते इमे छिन्द पुरा मरामि”, पुरा वस्सति देवो।
<br>
**@८७५. एकंसावस्सम्भावियानियमत्थेसु। **
एकंसत्थे अवस्सम्भावियत्थे अनियमत्थे च इच्चेतेसु अत्थेसु अनागते काले वत्तमाना विभत्ति होति। एकंसत्थे ताव: “निरयं नून गच्छामि, नत्थि मे एत्थ संसयो”, अवस्सम्भावियत्थे: “धुवं बुद्धो भवामहं”; अनियमत्थे: “मनसा चे पदुट्ठेन भासति वा करोति वा”, एत्थ हि कालनियमो न कतो कालसामञ्ञे वत्तब्बे वत्तमानवचनस्स इच्छितब्बत्ता, तेन अभासि वा अकासि वा भासिस्सति वा करिस्सति वाति अत्थोपि वुत्तो होति।
<br>
**@८७६. मतन्तरे कदा-करहीनं योगे वा। **
गरूनं मतन्तरे कदा करहि इच्चेतेसं योगे अनागते काले वत्तमाना विभत्ति होति वा: कदा गच्छति, करहि गच्छति। वाति किं: कदा भन्ते गमिस्सति, करहि गमिस्सति।
<br>
**@८७७. ननुम्हि पुट्ठपटिवचने’तीते च। **
गरूनं मतन्तरे ननुसद्दूपपदे पञ्हपुब्बके पुट्ठपटिवचने अतीते च वत्तमाना विभत्ति होति: अकासि कटं देवदत्त, ननु करोमि भो। पुट्ठपटिवचनेति किं: अकासि कटं देवदत्तो।
<br>
**@८७८. न-नुसु च वा। **
गरूनं मतन्तरे नसद्दे नुसद्दे चोपपदे पुट्ठपटिवचने अतीते वत्तमाना विभत्ति होति वा: अकासि कटं देवदत्त, न करोमि भो, नाकासिं वा, अहं नु करोमि, अहं न्वकासिं।
<br>
**@८७९. अत्थप्पकासनसमत्थे च। **
अत्थप्पकासनसमत्थे अतीते काले च वत्तमाना विभत्ति होति: “भयं तदा न भवति”, भयं तदा नाहोसीति अत्थो। सद्दसत्थविदू पन पञ्चमीविसये आसिंसायं ‘जयन्तु सन्तो’ति वत्तब्बट्ठाने जयन्ति सन्तोति वत्तमानावचनमिच्छन्ति, तं न गहेतब्बं सासनस्स अननुरूपत्ता, न हि सासने ‘जयतू’ति वत्तब्बट्ठाने जयतीति पदं दिस्सति, “जयतु भवं वेस्सन्तरमहाराजा”ति पन दिस्सति; यथा च मायोगे मज्झिमपुरिसट्ठाने पठमपुरिसो होति: “मा त्वं भायि महाराजा”ति, न तथा आसिंसायं पञ्चमीविसये वत्तमानावचनं दिस्सति, तस्मा तं वचनं न गहेतब्बं।
<br>
**@८८०. आणत्य-आसिट्ठ-अक्कोस-सपथ-याचन-विधि-निमन्तनामन्तनाज्झिट्ठ-सम्पुच्छन-पत्थनासु पञ्चमी। **
आणत्तियं आसिट्ठे अक्कोसे सपथे याचने विधिम्हि निमन्तने आमन्तने अज्झिट्ठे सम्पुच्छने पत्थनायं इच्चेतेस्वत्थेसु अनुत्तकाले पञ्चमी विभत्ति होति। तत्र आणत्तीति आणापनं आणत्ति, सा एव सद्दसत्थे “नियोगो”ति नाम वुत्तं, नियोगो च नाम अनादरपुब्बको सद्दसत्थे अधिप्पेतो, इध पन अनादरपुब्बको वा होतु आदरपुब्बको वा, उभयथापि आणत्तिलक्खणो नियोगो अधिप्पेतो, तिस्सं आणत्तियं: गामं गच्छतु, पब्बाजेन्तु हनन्तु वा; वङ्के वसतु पब्बते; धम्मं वो भिक्खवे देसेस्सामि ... तं सुणाथ” इच्चादि। आसिंसनं आसिट्ठं इच्छितब्बस्स अत्थजातस्स पत्थना, तस्मिं आसिट्ठे: सुखं ते होतु, “अरोगा सुखिता होथ; दीघायुको होतु अयं कुमारो” इच्चादि. अक्कोसनं अक्कोसो, तस्मिं अक्कोसे: “चण्डा महिसी तं अनुबन्धतु; चोरा तं खण्डाखण्डिकं छिन्दन्तु” इच्चादि। सपथे: “एकिका सयने सेतु या ते अम्बे अवाहरि; अक्खयं होतु ते भयं” इच्चादि। याचने: “ददाहि पवरं नागं” इच्चादि। विधीति कातब्बोपदेसो, तस्मिं विधिम्हि: पुञ्ञं करोतु, खेत्तं कसतु, भत्तं पचतु इच्चादि। निमन्तनं आदरपुब्बको नियोगो, तस्मिं निमन्तने: “अधिवासेतु मे भन्ते भगवा भत्तं; इध निसीदतु भवं” इच्चादि। आमन्तनं कामचारकरणं, तस्मिं आमन्तने: “आगच्छतु भवं, सिविरट्ठे पसासतु” इच्चादि। अज्झेसनं अज्झिट्ठं, नमक्कारपुब्बको नियोगो, तस्मिं अज्झिट्ठे: “देसेतु भगवा धम्मं; रज्जं कारेथ नो उभो” इच्चादि। सम्पुच्छनं सम्पधारणं, तस्मिं सम्पुच्छने: किं नु खलु भो अभिधम्मं सुणोमि उदाहु विनयन्ति इच्चादि। पत्थना नाम सुन्दरस्स वा असुन्दरस्स वा आयतिं उपलभितब्बस्स अत्थस्स पिहना, तिस्सं पत्थनायं: “भवाभवाभिनिब्बत्तियं मे सति परितस्सनजीवितं नाम मा होतु अयं सुमनमाला विय निब्बत्तट्ठाने पियाव होमी”ति वा “इमं जीविता वोरोपेतुं समत्थो होमी”ति वा इच्चादि।
<br>
**@८८१. अनुमति-परिकप्प-विधि-निमन्तनादीसु सत्तमी। **
अनुमतियं परिकप्पे विधिम्हि निमन्तने आमन्तने अज्झिट्ठे सम्पुच्छने पत्थनायं इच्चेतेस्वत्थेसु सत्तमी विभत्ति होति। तत्थानुमतियं ताव: “तदा एय्यासि खत्तिय; त्वं गच्छेय्यासि” इच्चादि। परिकप्पत्थे: “किमहं करेय्यामि, सचे पि वातो गिरिमावहेय्य” इच्चादि। विधिम्हि: गामं गच्छेय्य, भत्तं पचेय्य इच्चादि। निमन्तने: इध भवं भुञ्जेय्य इच्चादि। आमन्तने: इध भवं निसीदेय्य इच्चादि। अज्झिट्ठे: अज्झापेय्य माणवकं इच्चादि। सम्पुच्छने: किं नु खलु भो धम्ममज्झेय्यं उदाहु विनयन्ति इच्चादि। पत्थनायं: “ददेय्यं न विकम्पेय्यं; परदारं न गच्छेय्यं, सदारपसुतो सियं थीनं वसं न गच्छेय्यं ... अनिवत्ति ततो अस्सं” इच्चादि।
<br>
**@८८२. पेसातिसग्ग-पत्तकालेसु द्वे। **
पेसातिसग्ग-पत्तकालेसु पञ्चमी सत्तमी इच्चेता द्वे विभत्तियो होन्ति। पेसनं पेसो, तस्मिं पेसे: भवं खलु कटं करोतु, भवं खलु कटं करेय्य। कामचारं अब्भनुजाननं अतिसग्गो, तस्मिं अतिसग्गे: भवं खलु पुञ्ञं करोतु, “पुञ्ञानि कयिराथ सुखावहानि” इच्चादि। पत्तकाले: अयं ते सच्चकालो सच्चं वदेय्यासि।
<br>
**@८८३. काल-समय-वेलासु यम्हि सत्तमी। **
यंसद्दूपपदविसये काल-समय-वेलासु सत्तमी विभत्ति होति: कालो यं भुञ्जेय्य भवं, समयोयं भुञ्जेय्य भवं, वेला यं भुञ्जेय्य भवं। एत्थ यंसद्दो निपातो।
<br>
**@८८४. अरह-सत्तीसु च। **
अरहे सत्तियञ्च सत्तमी विभत्ति होति। तेस्वरहे: भवं खलु कञ्ञं गहेय्य, भवं एतमरहति; सत्तियं: भवं खलु भारं वहेय्य, इह भवं वत्तुं सक्कुणेय्य; को इमं विजटये जटं”, एत्थ च को विजटयेति को विजटेतुं समत्थोति अत्थो। अञ्ञानिपि योजेतब्बानि।
<br>
**@८८५. अप्पच्चक्खे’तीते परोक्खा। **
सुपिने किलमाह, एवं किर पोराणा आहु।
<br>
**@८८६. पच्चक्खे वा हिय्यो पभुति हिय्यत्तनी।**
हिय्यो पभुति अतीते काले पच्चक्खे अप्पच्चक्खे वा हिय्यत्तनी विभत्ति होति: सो अगमा मग्गं, ते अगमू मग्गं।
<br>
**@८८७. अज्जतनी समीपम्हि। **
अज्जप्पभुति अतीते काले पच्चक्खे अप्पच्चक्खे वा समीपे अज्जतनी विभत्ति होति: सो मग्गं अगमी, ते मग्गं अगमुं।
<br>
**@८८८. मायोगट्ठाने ता पायेन। **
ता हिय्यत्तन-अज्जतनीविभत्तियो येभुय्येन मासद्दयोगट्ठाने होन्ति। तत्थ हिय्यत्तनी ताव: “मा नं कलले अक्कमित्थ”, भगवाति सम्बन्धितब्बं; “खणो वे मा उपज्जगा; अत्थो ते मा उपज्जगा” - बहुवचनिच्छायं अत्था मा उपज्जगूति वत्तब्बं “सब्बदुक्खं उपज्जगू”ति एत्थ विय। इमानि हिय्यत्तन-अज्जतनियो: “मा धम्मं राज पामदो, त्वन्ति सम्बन्धितब्बं; मा कत्थ पापकं कम्मं”, तुम्हेति सम्बन्धितब्बं, “माहं काकोव दुम्मेधो कामानं वसं अन्वगं”, इध हिय्यत्तनिया परस्सपदुत्तमपुरिसेकवचनन्तं वा अज्जतनिया अत्तनोपदुत्तमपुरिसेकवचनन्तं वा भवति। अयं पनज्जतनी: मा वो रुच्चित्थ गमनं; जरा धम्मं मा जीरीति अलब्भनीयं ठानं ... मा व्याधयि ... मा मीयि ... मा खीयि, ... मा नस्सि” मा जीरिंसु मा नस्सिंसु, अहं अगमिं मयं अगमिम्ह; कामं जनपदो मासि” अञ्ञानिपि उपपरिक्खितब्बानि, पाळियञ्हि एता हिय्यत्तन-अज्जतनियो अनेकसहस्सधा मायोगट्ठाने सञ्चरन्ति।
<br>
**@८८९. अप्पिका पाळियं पञ्चमी। **
पञ्चमी विभत्ति पाळियं मायोगट्ठाने अप्पिका न बहुतरा, अट्ठकथादीसु पन बहुतरा। कस्मा सा पाळियं अप्पिकाति चे: कत्थचि पदेसे पञ्चमिया वत्तब्बट्ठाने “मा मज्झे भङ्गो अहोसी”ति हिय्यत्तन-अज्जतनीनं वुत्तत्ता; कस्मा पन सा अट्ठकथादीसु बहुतराति चे: “मा वद, मा गच्छ, मा वदाहि, मा गच्छाहि, मा भुञ्जस्सु, मा होतू”ति आदिना आगतत्ता चेव “मा जीरी”ति आदीनं “मा जीरतू”ति आदिना अत्थसंवण्णनावसेन आगतत्ता च। तत्रिमे पाळितो पञ्चमीपयोगा: “मा ते भवन्त’अन्तराया; दाठिनी मातिमञ्ञव्हो” इच्चादयो अप्पकतरा।
<br>
**@८९०. परोक्खा-वत्तमाना अप्पकतरा। **
परोक्खा-वत्तमाना विभत्तियो मायोगट्ठाने अप्पकतरा होन्ति: “मा किसित्थो मया विना”, ‘त्व’न्ति सम्बन्धितब्बं, अयं परोक्खापयोगो; “मा देव परिदेवेसि”, त्वन्ति सम्बन्धितब्बं, अयं वत्तमानापयोगो। अञ्ञानिपि पदानि योजेतब्बानि।
<br>
**@८९१. मतन्तरे मायोगे हिय्यत्तन-अज्जतनी-पञ्चमियो सब्बकाले। **
गरूनं मतन्तरे यदा मायोगो तदा हिय्यत्तन-अज्जतनी-पञ्चमीविभत्तियो सब्बकाले होन्तीति आगता। तेसं उदाहरणानि: मागमा, मावचा, मागमि, मावचि,मा गच्छाहि, सो माभवा, माभवि, “मा ते भवन्तु अन्तराया”ति। तेसं मते “मागमा”ति पदस्स “मा गच्छती”तिपि वत्तमानत्थो होति, ‘मा गच्छी’तिपि अतीतत्थो होति, ‘मा गच्छिस्सती’तिपि अनागतत्थो होति, ‘मा गच्छिस्सा’तिपि कालातिपत्तिअत्थो होति; मा गच्छाहीति पदस्स ‘मा गच्छति, मा गच्छि, मा गच्छिस्सति, मा गच्छिस्सा’ति वत्तमानातीतानागत-कालातिपत्तिअत्थो होति, तथा मा भवतूति पदस्स ‘मा भवति, माभवा, मा भविस्सति, माभविस्सा’ति वत्तमानातीतानागत-कालातिपत्तिअत्थो होति। सब्बमेतं अत्थकथनं अट्ठकथादीसु न दिस्सति, तथापि सुट्ठु उपपरिक्खित्वा, युत्तञ्चे, गहेतब्बं। केचि पन सद्दसत्थविदू “पञ्चमीविभत्ति आणत्ती”ति वदन्ति, “सत्तमीविभत्ति पन परिकप्पनाविभत्ती”ति वदन्ति, एवं वत्वा “अनिद्दिट्ठकालिका पच्चया तीसुपि कालेसु भवन्तीति आणत्ति-परिकप्पना कालत्तये भवन्ती”ति वदन्ति। तं न गहेतब्बं करोतूति आणत्तिविभत्तियन्तस्स पदस्स ‘करोती’ति वा ‘अकासी’ति वा ‘करिस्सती’ति वा अत्थस्स अजोतकत्ता, करेय्याति परिकप्पना-विभत्तियन्तस्स पदस्सपि ‘करोती’ति वा ‘अकासी’ति वा ‘करिस्सती’ति वा अत्थस्स अजोतकत्ता; तस्मा तं न गहेतब्बं – “अनिद्दिट्ठकालिका पच्चया तीसुपि कालेसु भवन्ती”ति वचनं पन कितन्तपदेसु युज्जति न ईदिसे ठानेति निट्ठमेव’ एत्थावगन्तब्बं।
<br>
**@८९२. अनागते भविस्सन्ति। **
सो गच्छिस्सति।
<br>
**@८९३. कथञ्हिनामयोगेनातीते 'नागतस्सेव पयोगो। **
कथञ्हिनामसद्दस्स योगेन अतीते अनागतस्स इव पयोगो होति, एत्थ च कथञ्हिनामाति निन्दावचने अपदिस्सनत्थे निपातसमुदायो: कथञ्हिनाम त्वं मोघपुरिस एवं स्वाक्खाते धम्मविनये उदरस्स कारणा पब्बजिस्ससि”, विनये महावग्गे पाळि एसा। कथञ्हिनामयोगेनाति किमत्थं: “कथं नु त्वं मारिस ओघमतरी”ति आदीसु कथञ्हिनामस्स अभावतो अतीते अनागतस्स विय पयोगो न होतीति दस्सनत्थं। तस्स पन पाळिया अट्ठकथायं कथञ्हिसद्दं अगहेत्वा नामसद्दमेव गहेत्वा “नामयोगेन अतीते’नागतस्स विय पयोगो”ति वुत्तं। अम्हेहि पन दळ्हीकरणत्थं “कथञ्हिनामयोगेना”ति वुत्तं; तथा हि नामसद्दयोगे नियमो नत्थि। कथं नियमो नत्थीति चे: “त्वम्पि नाम मं एवं वत्तब्बं मञ्ञसी”ति एत्थानागतस्स विय पयोगो न होति, “छब्बस्सानि नाम मुग्गयूस-कुलत्थयूस-कालयूस-हरेणुयूसादीनं पसटपसटमत्तेन यापेस्सती”ति इमिस्सं पन चूळसीहनादसुत्तट्ठकथायं अनागतस्स विय पयोगो होति, तेनाह तट्टीकायं: “यापेस्सति नामाति नामसद्दं आनेत्वा सम्बन्धितब्बो, नामसद्दयोगेन हि अनागतस्स विय पयोगो, यापेसि इच्चेवत्थो”ति। एत्थ च यदि अतीतत्थे अनागतवचनं सिया, “अनागतस्स विय पयोगो”ति टीकाकारो न वदेय्य, न हि अस्सो “अस्सो विया”ति वत्तब्बो, अस्ससदिसं येव पन अनस्सं “अस्सो विया”ति वत्तुं वट्टति।
<br>
**@८९४. मतन्तरे तंकालवचनिच्छायं अतीतेपि भविस्सन्ती।**
गरूनं मतन्तरे भविस्सन्तीकालवचनिच्छायं सति अतीतेपि भविस्सन्तीविभत्ति होति: “अनेकजातिसंसारं सन्धाविस्सं अनिब्बिसं”। एत्थ पन, यदि भविस्सन्तीकालवचनिच्छायं सति अतीतत्थे भविस्सन्ती होति, अनागतत्थे येव ताय भवितब्बन्ति अनुपपन्नं इदं वचनं होति। केचि पनेत्थ एवं परिहरेय्युं: न अनुपपन्नं, उपपन्नं एवेदं; ननु विमानवत्थुअट्ठकथायं आचरियेहि “चातुद्दसिं पञ्चदसिं, या च पक्खस्स अट्ठमी पाटिहारिकपक्खञ्च अट्ठङ्गसुसमाहितं
उपोसथं उपवसिस्सं सदा सीलेसु संवुता”ति इमिस्सा उत्तराविमानवत्थुपाळिया अत्थं संवण्णन्तेहि “उपवसिस्सन्ति उपवसिं, अतीतत्थे हि इदं अनागतवचन”न्ति वुत्तन्ति। सच्चं वुत्तं; तथापि ‘अतीतत्थे अनागतवचनं विया’ति अत्थो गहेतब्बो, अनागतवचनसदिसत्ता हि अनागतवचनन्ति वत्तुं वट्टति, यथा “समिद्धं देवनगर”न्ति, अयं पनेत्थ अत्थो: इदं अमरवतीनगरं वत्थालङ्कारादीहि समिद्धं देवनगरसदिसत्ता देवनगरन्ति; अथ वा अनागतवचनन्ति अनागतवचनं वियाति वियसद्दलोपो दट्ठब्बो “समिद्धं देवनगर”न्ति एत्थ विय, एत्थ हि ‘देवनगरं विय समिद्ध’न्ति वियसद्दलोपवसेनापि अत्थो सम्भवति - तस्मा “सन्धाविस्सं, उपवसिस्स”न्ति आदीसु सन्देहं अकत्वा अतीतत्थे येव इदं अतीतवचनं न अतीतत्थे अनागतवचनन्ति गहेतब्बं, न हि लोकवोहारेसु सातिसयं कुसलो सब्बञ्ञू सब्बदस्सी भगवा अतीतत्थे वत्तब्बे तद्दीपकं अनागतवचनं वदेय्य, अयम्पि पनेत्थ नीति साधुकं मनसिकातब्बा, कथं: आचरिया हि “अतीतत्थे अनागतवचन”न्ति वदमाना सन्धाविस्सं, उपवसिस्सन्ति ईदिसेसु स्संसद्दविसयेसु येव वदन्ति, सन्धाविस्सति सन्धाविस्सन्ति, उपवसिस्सति उपवसिस्सन्ति, सन्धाविस्सं, सन्धाविस्संसूति आदीसु पन न वदन्ति। ननु ईदिसेसुपि ठानेसु वत्तब्बं, यस्मा ईदिसेसु स्संसद्दवज्जितेसु पाळिप्पदेसेसु अतीतत्थे अनागतवचनन्ति न वुत्तं, तेन ञायति “अनेकजातिसंसारं, सन्धाविस्सं अनिब्बिस”न्ति आदीसु सन्धाविस्सं इच्चादीनि अतीतत्थे अतीतवचनानि न अतीतत्थे अनागतवचनानीति, अयम्पि पनेत्थ नीति साधुकं मनसिकातब्बा, कथं: सन्धाविस्सं उपवसिस्सं अपच्चिसन्ति एवंसुतिवन्तानि पदानि पयोगानुरूपेन अतीतत्थे अतीतवचनानि भवन्ति कत्थचि अनागतत्थे अनागतवचनानि भवन्ति, न पन अतीतत्थे अनागतवचनानि भवन्ति। अयञ्चत्थो सुतिसामञ्ञवसेन वेदितब्बो, कथं: “गच्छं”इति हि सद्दो कत्थचि कितन्तो होति कत्थचि आख्यातं, अभिसद्दो कत्थचि उपसग्गो होति कत्थचि आख्यातं, पतिसद्दो कत्थचि उपसग्गो होति कत्थचि नामिकं कत्थचि आख्यातं, तेसं पयोगा हेट्ठा पकासिता, एवमेव सन्धाविस्सं, उपवसिस्सं, अपच्चिसं इच्चादीनि कत्थचि पयोगानुरूपेन अतीतत्थे अनागतवचनानि भवन्ति, कत्थचि अनागतत्थे अनागतवचनानि भवन्ति, एवंविभागवन्तेसु समानसुतिकसद्देसु “अनेकजातिसंसारं सन्धाविस्सं अनिब्बिस”न्ति एत्थ सन्धाविस्सन्ति पदं अतीतत्थे येव अतीतवचनं न अतीतत्थे अनागतवचनं, एस नयो अञ्ञत्रापि ईदिसेसु ठानेसु। अपि च, यदि सन्धाविस्सं, उपवसिस्सं इच्चादीनि अतीतत्थे येव अनागतवचनानि सियुं, “अहं पुरे सञ्ञमिस्स”न्ति एत्थ पुब्बकालवाचकस्स पुरेसद्दस्स अत्थेन सद्धिं सञ्ञमिस्सन्ति अनागतत्थवाचकस्स पदस्स अत्थो असम्बन्धनीयो भवेय्य, तथा हि ‘अहं पुब्बकाले दानतो सञ्ञमिस्सामि सङ्कोचं आपज्जिस्सामि दानं न दस्सामी’ति अत्थो अयुत्तो होति; तस्मा एवमत्थं अगहेत्वा ‘अहं पुब्बकाले दानतो सञ्ञमिं, सङ्कोचं आपज्जिं दानं नादासि’न्ति अतीतत्थे अतीतवचनं गहेतब्बं, यथा च “अहं पुरे सञ्ञमिस्स”न्ति अतीतत्थे अतीतवचनं भवति, एवमेव “अनेकजातिसंसारं सन्धाविस्सं अनिब्बिस”न्ति आदीसुपि सन्धाविस्सं इच्चादि अतीतत्थे येव अतीतवचनं भवति न अतीतत्थे अनागतवचनन्ति निट्ठमेत्थावगन्तब्बं, इमस्मिं पनत्थे इंवचनस्स इस्संआदेसो दट्ठब्बो:
>अतीते अतीतवचनं कतकिच्चस्स जन्तुनो;>
>“अनेकजातिसंसारं सन्धाविस्स”न्ति आदिसु।>
<br>
आचरिया पन सासने रूपनिप्फादनलक्खणानं नत्थिताय “उपोसथं उपवसिस्स”न्ति आदीसु उपवसिस्सन्ति आदीनि अनागतवचनसदिसत्ता अतीतत्थे अनागतवचनानीति वदिंसु। मयन्तु सासनानुरूपेन इंवचनस्स इस्समादेसविधायकं लक्खणं वदाम।
<br>
**@८९५. किरियातिपन्ने’तीते’नागते च कालातिपत्ति। **
एत्थ च किरियाअतिपतनं किरियातिपन्नं, तं पन साधकसत्तिविरहेन किरियाय अच्चन्तानुप्पत्तीति। किञ्चापेत्थ किरिया अतीतसद्देन च अनागतसद्देन च न वोहरितब्बा, तथापि तक्रियुप्पत्तिपटिबद्धकत्तुकिरियाय कालभेदेन अतीतवोहारो अनागतवोहारो च लब्भतेवाति दट्ठब्बं: सो चे यानं अलभिस्सा अगच्छिस्सा एवं अतीते; “चिरम्पि भक्खो अभविस्सा  सचे न विवदेमसे; सचाहं न गमिस्सं महाजानिको अभविस्सं” एवं अनागते कालातिपत्ति भवति।
<br>
**@८९६. वत्तमाना ति अन्ति, सि थ, मि म; ते अन्ते, से व्हे, ए म्हे। **
वत्तमाना इच्चेसा सञ्ञा होति ति-अन्त्यादीनं द्वादसन्नं पदानं।
<br>
**@८९७. पञ्चमी तु अन्तु, हि थ, मि म; तं अन्तं, स्सु व्हो, ए आमसे**
<br>
**@८९८. सत्तमी एय्य एय्युं, एय्यासि एय्याथ, एय्यामि एय्याम; एथ एरं, एथो एय्याव्हो, एय्यं एय्याम्हे**
<br>
**@८९९. परोक्खा अ उ, ए त्थ, अं म्ह; त्थ रे, त्थो व्हो, इं म्हे**
<br>
**@९००. हिय्यत्तनी आ ऊ, ओ त्थ, अं म्हा; त्थ त्थुं, से व्हं, इं म्हसे**
<br>
**@९०१. अज्जतनी ई उं, ओ त्थ, इं म्ह; आ ऊ, से व्हं, अ म्हे**
<br>
**@९०२. भविस्सन्ती स्सति स्सन्ति, स्ससि स्सथ, स्सामि स्साम; स्सते स्सन्ते, स्ससे स्सव्हे, स्सं स्साम्हे**
<br>
**@९०३. कालातिपत्ति स्सा स्संसु, स्से स्सथ, स्सं स्साम्हे; स्सथ स्सिंसु, स्ससे स्सव्हे, स्सं स्साम्हसे**
<br>
**@९०४. हिय्यत्तनी-सत्तमी-पञ्चमी-वत्तमाना सब्बधातुका। **
ता हिय्यत्तनीआदिका चतस्सो विभत्तियो सब्बधातुकसञ्ञा होन्ति; येभुय्येन सब्बासु धातूसु वत्ततीति सब्बधातुकं, किं तं: चतूहि नामेहि सङ्गहितं आ ऊ इच्चादिकं अट्ठचत्तालीसविधं पदं, तञ्च खो अत्थतो चतस्सो विभत्तियो येवाति “हिय्यत्तनीआदिका चतस्सो विभत्तियो सब्बधातुकसञ्ञा होन्ती”ति वुत्तन्ति दट्ठब्बं।
<br>
**@९०५. धातु-लिङ्गानुकरणेहि पच्चया। **
करोति गच्छति कारेति; पब्बतायति, वासेट्ठो; दद्दुभायति, चिच्चिटायति, अञ्ञानिपि योजेतब्बानि।
<br>
**@९०६. तिजा खन्तियं खो। **
तितिक्खति। खन्तियन्ति किं: तेजति।
<br>
**@९०७. गुपा छो निन्दायं। **
जिगुच्छति। निन्दायन्ति किं: गोपति।
<br>
**@९०८. किता छ रोगापनयने। **
रोगापनयनत्थे कितधातुतो च छपच्चयो होति: तिकिच्छति। रोगापनयनेति किं: केतति।
<br>
**@९०९. मानतो सो वीमंसायं। **
वीमंसति। वीमंसायन्ति किं: मानेति।
<br>
**@९१०. तुमिच्छत्थेसु भुज-घस-हर-सु-पादितो वा। **
भुज घस हर सु पा इच्चेवमादितो धातुतो तुमिच्छत्थेसु ख छ स इच्चेते पच्चया होन्ति वा: भोत्तुमिच्छति बुभुक्खति, घसितुमिच्छति जिघच्छति, हरितुमिच्छति जिगिंसति, सोतुमिच्छति सुस्सूसति, पातुमिच्छति पिपासति, विजेतुमिच्छति विजिगीसति। वाति किं: भोत्तुमिच्छति। तुमिच्छत्थेसूति किं: भुञ्जति।
<br>
**@९११. नामतो कत्तूपमाना आयाचारत्थे। **
कत्तुनो उपमानभूतम्हा नामतो आयपच्चयो होति आचारत्थे: सङ्घो पब्बतो इव अत्तानं आचरति पब्बतायति, एवं समुद्दायति, सद्दो चिच्चिटं इव अत्तानं आचरति चिच्चिटायति, तण्हायति, वत्थं धूमो विय अत्तानं आचरति धूमायति।
<br>
**@९१२. ईयो च’उपमाना। **
नामतो उपमाना आचारत्थे (च) ईयपच्चयो होति: अछत्तं छत्तं इव आचरति छत्तीयति, अपुत्तं पुत्तमिव आचरति पुत्तीयति, सिस्सं आचरियो। उपमानाति किं: धम्मं  आचरति। आचारत्थेति किं: अछत्तं छत्तमिव रक्खति।
<br>
**@९१३. अत्तिच्छत्थे नामतो। **
नामतो अत्तनो इच्छत्थे ईयपच्चयो होति: अत्तनो पत्तं इच्छति पत्तीयति, एवं वत्थीयति, परिक्खारीयति, चीवरीयति, पटीयति। अत्तिच्छत्थेति किं: अञ्ञस्स पत्तं इच्छति।
<br>
**@९१४. णे-णय-णापे-णापया हेत्वत्थे धातुतो, कारिता च ते। **
सुद्धकत्तुनो पयोजके हेतुसङ्खाते अत्थे अभिधातब्बे णे णय णापे णापय इच्चेते पच्चया धातुतो परा होन्ति, ते कारितसञ्ञा च। एत्थ कारिताति कारेतीति कारेता, को सो: हेतुभूतो कत्ता, कारेता एव कारिता, तद्दीपकत्ता णादयो पच्चया कारिता, यथा: खुद्दसिक्खापकरणं, यथा च विसुद्धिमग्गो अट्ठकथा।
<br>
**@९१५. णे-णया उवण्णन्तेहि। **
उवण्णन्तेहि धातूहि णे-णयपच्चया होन्ति: यो कोचि सुणाति, तं अञ्ञो “सुणाहि सुणाहि” इच्चेवं ब्रवीति अथ वा सुणन्तं पयोजयति, सावेति सावयति; यो कोचि भवति, तं अञ्ञो “भवाहि भवाहि” इच्चेवं ब्रवीति भवन्तं वा पयोजयति, भावेति भावयति।
<br>
**@९१६. णापे-णापया द-अदन्तेहि। **
दापेति, दापयति।
<br>
**@९१७. अनेकस्सरतो चतुरो, द्वे वा। **
कारेति कारयति कारापेति कारापयति, ओभासेति ओभासयति।
<br>
**@९१८. चुरादीहि णापे-णापया। **
चुरादीहि धातूहि हेत्वत्थे णापे णापय इच्चेते पच्चया होन्ति, ते कारितसञ्ञा च: चोरापेति चोरापयति, चिन्तापेति चिन्तापयति। हेत्वत्थेति किं: चोरेति चोरयति, चिन्तेति चिन्तयति।
<br>
**@९१९. धातुरूपे नामतो णयो च। **
धातुया रूपे निप्फादेतब्बे ‘करोति अतिक्कमति’ इच्चादिके पयुञ्जितब्बे वा सति नामतो णयपच्चयो होति कारितसञ्ञो च: हत्थिना अतिक्कमति अतिहत्थयति, वीणाय उपगायति उपवीणयति, दळ्हं करोति वीरियं दळ्हयति, एवं समानयति, अमिस्सयति, विसुद्धा होति रत्ति विसुद्धयति, कुसलं पुच्छति कुसलयति।
<br>
**@९२०. कम्मे यो भावे च। **
करीयते, भूयते।
<br>
**@९२१. यस्स चवग्ग-य-वत्तं सधात्वन्तस्स। **
यपच्चयस्स चवग्ग-यकार-वकारत्तं होति धातूनं अन्तेन सह: वुच्चते, मज्जते, बुज्झते, हञ्ञते; कय्यते; दिब्बते।
<br>
**@९२२. इवण्णागमो तम्हि वा। **
तस्मिं यपच्चये परे सब्बेहि धातूहि इवण्णागमो होति वा: करिय्यते करीयते, गच्छिय्यते गच्छीयते। वाति किं: कय्यते।
<br>
**@९२३. पुब्बरूपं यो। **
सब्बेहि धातूहि यपच्चयो पुब्बरूपमापज्जते वा: वुड्ढते, फल्लते, दम्मते, लब्भते, दिस्सते। वाति किं: दम्यते।
<br>
**@९२४. तथा कत्तरिपि। **
यथा भाव-कम्मेसु यपच्चयादेसो होति, तथा कत्तरिपि यपच्चयस्सादेसो कातब्बो: बुज्झति, विज्झति।
<br>
**@९२५. भूवादितो अ। **
भू इच्चेवमादितो धातुगणतो अपच्चयो होति कत्तरि: भवति, पचति इच्चादि।
<br>
**@९२६. रुधादितो च, मज्झे निग्गहीतं। **
रुधि इच्चेवमादितो च धातुगणतो अपच्चयो होति कत्तरि, धातूनं मज्झे निग्गहीतागमो होति: रुन्धति, छिन्दति, सुम्भति।
<br>
**@९२७. यथारहं इवण्ण-एकार-ओकारा च। **
रुधि इच्चेवमादितो धातुगणतो यथारहं इवण्ण-एकार-ओकार पच्चया होन्ति कत्तरि, धातूनं मज्झे निग्गहीतागमो होति: रुन्धिति, रुन्धीति, रुन्धेति, सुम्भोति इच्चादि।
<br>
**@९२८. दिवादितो यो। **
दिब्बति, सिब्बति, तायति इच्चादि।
<br>
**@९२९. स्वादीहि णु णा उणा। **
सुणोति सुणाति, संवुणोति संवुणाति, आवुणोति आवुणाति, सक्कुणोति सक्कुणाति, पापुणाति, चिनोति चिनाति इच्चादि।
<br>
**@९३०. कीयादितो ना। **
किणाति, जिनाति, मुनाति, लुनाति, पुनाति, विचिनाति इच्चादि।
<br>
**@९३१. गहादितो यथारहं आख्यातत्ते नामत्ते च प्प-ण्हा। **
आख्यातत्ते च नामत्ते च वत्तब्बे गह इच्चेवमादितो धातुगणतो यथारहं प्प ण्हा इच्चेते पच्चया होन्ति कत्तरि: घेप्पति, गण्हाति। योयं सिक्खति, तस्स तं अत्थाय हिताय सुखाय सिनोति गच्छति पवत्ततीति सिप्पं, वासिफलं तापेत्वा उदकं वा खीरं वा उण्हापेति उसति दहतीति उण्हं, तस्सति परितस्सतीति तण्हा, जोसेति लोकस्स पीतिं सोमनस्सञ्च उप्पादेतीति जुण्हो सुक्कपक्खो, जोतति सयं निप्पभापि समाना चन्दतारप्पभावसेन दिप्पति विरोचति सप्पभा होतीति जुण्हा रत्ति, सियति सयं सुखुमभावेन सुखुमम्पि अन्तं करोति निप्फत्तिं पापेतीति सण्हं सुखुमञाणं, अञ्ञानिपि उपपरिक्खितब्बानि।
<br>
**@९३२. तनादितो ओ-यिरा। **
तनोति, करोति, कयिरति, कुब्बति, जागरोति, सक्कोति इच्चेवमादि।
<br>
**@९३३. चुरादितो णे-णया। **
चोरेति चोरयति, चिन्तेति चिन्तयति इच्चादि।
<br>
**@९३४. भाव-कम्मेसु अत्तनोपदं। **
वुच्चते, लब्भते इच्चादि।
<br>
**@९३५. कत्तरि च। **
कत्तरि च अत्तनोपदं होति: मञ्ञते, रोचते इच्चादि।
<br>
**@९३६. धातुपच्चयेहि विभत्तियो। **
धातुनिद्दिट्ठेहि पच्चयेहि खादिकारितन्तेहि विभत्तियो होन्ति: तितिक्खति, जिगुच्छति, वीमंसति; तळाकं समुद्दमिव अत्तानं आचरति समुद्दायति, पत्तीयति; पाचयति इच्चादि।
<br>
**@९३७. कत्तरि परस्सपदं। **
कत्तरि इच्चेतस्मिं अत्थे परस्सपदं होति: पचति, पठति इच्चादि।
<br>
**@९३८. भूवादयो धातवो। **
भू इच्चेवमादयो ये सद्दगणा, ते धातुसञ्ञा होन्ति: भवति भोति, अज्झयति, रुन्धिति, दिब्बति इच्चादि।
<br>
**@९३९. क्वच’ आदिवण्णस्स एकस्सरस्स द्वित्तं। **
आदिभूतस्स वण्णस्स एकसरस्स क्वचि द्वित्तं होति: तितिक्खति, जिगुच्छति, तिकिच्छति, वीमंसति, बुभुक्खति, पिवासति, दद्दल्लति, ददाति, जहाति, चङ्कमति, चञ्चलति। क्वचीति किं: कम्पति, चलति।
<br>
**@९४०. पुब्बो’ब्भासो। **
द्वेभूतस्स धातुस्स यो पुब्बो सो अब्भाससञ्ञो होति: दधाति, ददाति, बभुव।
<br>
**@९४१. रस्सो। **
अब्भासे वत्तमानो सरो रस्सो होति: ददाति, दधाति, जहाति।
<br>
**@९४२. दुतिय-चतुत्थानं पठम-ततिया। **
अब्भासगतानं दुतिय-चतुत्थानं पठम-ततिया होन्ति: चिच्छेद, बुभुक्खति, बभुव, दधाति।
<br>
**@९४३. कवग्गो चवग्गत्तं। **
अब्भासे वत्तमानो कवग्गो चवग्गत्तं आपज्जति: चिकिच्छति, जिगुच्छति, जिघच्छति, चङ्कमति, जङ्गमति, चञ्चलति, जगम किर भुजङ्गो।
<br>
**@९४४. मान-कितानं व-तत्तं वा। **
मान कित इच्चेतेसं धातूनं अब्भासगतानं वकार तकारत्तं होति वा यथाक्कमं: वीमंसति, तिकिच्छति। वाति किं: चिकिच्छति।
<br>
**@९४५. हस्स जो। **
हकारस्स अब्भासे वत्तमानस्स जो होति: जहाति, जुहोति, जहार।
<br>
**@९४६. अन्तस्स’ इवण्ण-अकारो वा। **
अब्भासन्तस्स इवण्णो होति वा अकारो च: जिगुच्छति, पिवासति, वीमंसति, जिघच्छति, बभुव, ददाति। वाति किं: बुभुक्खति।
<br>
**@९४७. निग्गहीतागमो च। **
अब्भासस्स अन्ते निग्गहीतागमो होति वा: चङ्कमति, चञ्चलति, जङ्गमति। वाति किं: पिवासति, दद्दल्लति।
<br>
**@९४८. ततो पा-मानानं वा-मं सेसु। **
ततो अब्भासतो पामानानं धातूनं वा मं इच्चेते आदेसा होन्ति यथाक्कमं से पच्चये: पिवासति, वीमंसति।
<br>
**@९४९. ठा-पानं तिट्ठ-पिवा। **
ठा पा इच्चेतेसं धातूनं तिट्ठ पिव इच्चेते आदेसा होन्ति वा यथाक्कमं: तिट्ठति, पिवति। वाति किं: ठाति, पाति।
<br>
**@९५०. ञास्स जा-जन-ना। **
ञा इच्चेतस्स धातुस्स जा जन ना इच्चेते आदेसा होन्ति वा: जानाति, जानेय्य, जानिया, जञ्ञा, नायति: “अनिमित्ता न नायरे”ति। वाति किं: विञ्ञायति।
<br>
**@९५१. पेक्खने दिसस्स पस्स-दक्खा। **
पेक्खनत्थे दिस इच्चेतस्स धातुस्स पस्स दक्ख इच्चेते आदेसा होन्ति वा: रूपं पस्सति, दक्खति, दक्ख। पेक्खनेति किं: धम्मदेस्सी पराभवो। वाति किं: अद्दस। आचरिया पनेत्थ दिसस्स दिस्सादेसम्पि इच्छन्ति: दिस्सतीति, मयन्तु एतं रूपं दिवादिगणे अवोचुम्ह, तथा हि केचि सकम्मिका धातवो दिवादिगणं पत्वा अकम्मिका होन्ति यथा सुत्तं छिज्जति, तळाकं भिज्जतीति; अयं सकम्मिकापि दिसधातु दिवादिगणं पत्वा अकम्मिका होति यथा: “ते कुमारा न दिस्सरे”ति, एत्थ हि न दिस्सरेति न पञ्ञायन्तीति अत्थो।
<br>
**@९५२. व्यञ्जनन्तस्स चो छे। **
व्यञ्जनन्तस्स धातुस्स चो होति छपच्चये परे: जिगुच्छति, तिकिच्छति,जिघच्छति।
<br>
**@९५३. खे को। **
व्यञ्जनन्तस्स धातुस्स को होति खपच्चये परे: तितिक्खति, बुभुक्खति।
<br>
**@९५४. गी से हरस्स। **
जिगीसति।
<br>
**@९५५. जिस्स च। **
जिधातुस्स जिगीआदेसो होति से पच्चये परे: विजिगीसति।
<br>
**@९५६. ब्रू-भूनं परोक्खायं आह-भुवा। **
आह आहु, बभुव, बभुवु. परोक्खायं इति किं: अब्रवुं।
<br>
**@९५७. गमिस्स’ अन्तो सब्बेसु च्छो वा। **
गमु इच्चेतस्स धातुस्स अन्तो मकारो च्छो होति वा सब्बेसु विभत्तिपच्चयेसु: गच्छति गमेति, गच्छतु गमेतु, गच्छेय्य गमेय्य, अगच्छा अगमा, अगच्छि अगमि, गच्छिस्सति गमिस्सति, अगच्छिस्सा अगमिस्सा; गच्छिस्सति गमिस्सति, गच्छमानो गच्छन्तो। गमिस्साति किं: इच्छति।
<br>
**@९५८. वचस्साकारो अज्जतनियं ओ। **
अवोच अवोचुं। अज्जतनियन्ति किं: अवचा, अवचू।
<br>
**@९५९. दीघं अकारो हि-मि-म-म्हेसु। **
गच्छाहि, गच्छामि, गच्छाम, गच्छाम्हे।
<br>
**@९६०. हि च वा लोपं। **
गच्छ गच्छाहि।
<br>
**@९६१. होतिस्सरो भविस्सन्तियं एह-ओह-ए, स्सस्स च। **
हूधातुस्स सरो एह-ओह-एत्तं आपज्जते भविस्सन्तियं विभत्तियं, स्सस्स च लोपो होति वा: हेहिति हेहिन्ति, होहिति होहिन्ति, हेति हेन्ति; हेहिस्सति हेहिस्सन्ति, होहिस्सति होहिस्सन्ति, हेस्सति हेस्सन्ति। हूति किं: भविस्सति। भविस्सन्तियन्ति किं: होन्ति।
<br>
**@९६२. करस्स काहो। **
करधातुस्स काहादेसो होति वा भविस्सन्ती विभत्तियं, स्सस्स च लोपो होति वा: काहति काहिति, काहसि काहिसि, काहामि काहाम। वाति किं: करिस्सति।
<br>
**@९६३. वच-हनतो स्सामि-स्सामानं खामि-खामा। **
वक्खामि वक्खाम, पटिहङ्खामि पटिहङ्खाम।
<br>
**@९६४. वस-लभेहि छामि-छाम। **
वस लभ इच्चेतेहि धातूहि स्सामि-स्सामानं छामि-छामादेसा होन्ति वा: वच्छामि वच्छाम, लच्छामि लच्छाम. वाति किं? वसिस्सामि, लभिस्सामि।
<br>
**@९६५. वचन्तो को खामि-खामेसु। **
वक्खामि, वक्खाम।
<br>
**@९६६. वस-लभन्तो चो छामि-छामेसु वा। **
वच्छामि लच्छामि, वच्छाम लच्छाम। वाति किं: वसिस्सामि, लभिस्सामि।
<br>
**@९६७. हनन्तो निग्गहीतं खामि-खामेसु। **
पटिहङ्खामि पटिहङ्खाम। वाधिकारत्ता वाति किं: पटिहनिस्सामि।
<br>
**@९६८. वस-लभतो भविस्सन्तीस्सस्स छो, चत्तं अन्तो छे। **
वच्छति वच्छन्ति, वच्छसि वच्छथ, वच्छते; लच्छति लच्छन्ति, लच्छसि लच्छथ, लच्छते। वाधिकारत्ता वाति किं: वसिस्सति, लभिस्सति।
<br>
**@९६९. हनतो खो, नो निग्गहीतं खे। **
हनधातुतो भविस्सन्तीस्सस्स खादेसो होति वा, तस्मिं खे परे नकारो निग्गहीतं होति: हङ्खति हङ्खन्ति, पटिहङ्खति पटिहङ्खन्ति, पटिहङ्खसि पटिहङ्खथ इच्चादि। वाति किं: हनिस्सति, पटिहनिस्सति। एत्थ हि पटिहङ्खामीति पाळिदस्सनेनेव हङ्खति पटिहङ्खतीति आदीनिपि पाळियं अनागतानि गहेतब्बानि, दिट्ठेन नयेन अदिट्ठस्सपि तादिसस्स नयस्स गहेतब्बत्ता, एतानि हि वक्खति वक्खन्तीति आदीहि सदिसानि।
<br>
**@९७०. वचस्मा ख’ अन्तो कत्तं निच्चं। **
वचस्मा धातुतो भविस्सन्तीस्सस्स खादेसो होति निच्चं, तस्मिं खे परे धातुस्स’ अन्तो व्यञ्जनो ककारत्तं आपज्जते: वक्खति वक्खन्ति, वक्खसि..., वक्खते वक्खन्ते।
<br>
**@९७१. अथ वा वचस्स वक्खो वा भविस्सन्तियं विभत्तियं। **
अथ वा पाळिनयेन वचधातुस्स वक्ख इच्चादेसो होति वा भविस्सन्तीविभत्तियं: वक्खिस्सति इच्चादि। अत्रायं आहच्च पाठो “पवक्खिस्सं सुणोहि मे”ति; अयं पन अट्ठकथापाठो: “राजा तुम्हेहि सद्धिं पटिसन्थारं कत्वा ... आसनं ञत्वा निसीदथाति वक्खिस्सती”ति, इमस्मिं ठाने विञ्ञातसुगताधिप्पायेहि अट्ठकथाचरियासभेहि पावचनानुरूपेनेव अट्ठकथासु सद्दरचना अभिसङ्खता, तथा हि अत्थतो च व्यञ्जनतो च अधिप्पायतो च “बुद्धेन धम्मो विनयो च वुत्तो, यो तस्स पुत्तेहि तथेव ञातो; सो येहि तेसं मतिं अच्चजन्ता, यस्मा पुरे अट्ठकथा अकंसु...”
<br>
**@९७२. दा-द-अन्तस्स अं मि-मेसु। **
दम्मि, दम्म।
<br>
**@९७३. धातुस्स असंयोगन्तस्स कारिते वुद्धि। **
कारेति कारयति। असंयोगन्तस्साति किं: चिन्तयति।
<br>
**@९७४. विकप्पेन घटादीनं। **
घटादीनं धातूनं असंयोगन्तानं वुद्धि होति विकप्पेन कारिते: घाटेति घटेति, घाटयति, घटयति, घाटापेति घटापेति, घाटापयति घटापयति; गामेति गमेति, गामयति गमयति। घटादीनं इति किं: कारेति।
<br>
**@९७५. अञ्ञेसुपि। **
कारितपच्चयतो अञ्ञेसुपि पच्चयेसु सब्बेसं धातूनं असंयोगन्तानं वुद्धि होति: जयति होति भवति भोति।
<br>
**@९७६. विकरणस्स च णुनो। **
विकरणभूतस्स च णुनो वुद्धि होति: अभिसुणोति, संवुणोति।
<br>
**@९७७. गुह-दुसस्सरो दीघं। **
गुह दुस इच्चेतेसं धातूनं सरो क्वचि दीघत्तं आपज्जते कारिते: गूहयति, दूसयति।
<br>
**@९७८. वच-वस-वहादिवस्स’ उत्तं ये च। **
वच वस वह इच्चेवमादीनं धातूनं वकारस्स उत्तं होति यपच्चये परे: “मोनं वुच्चति ञाणं; असितो तादि पवुच्चते स ब्रह्मा; पण्डितोति पवुच्चति”, वुस्सति, वुय्हति।
<br>
**@९७९. उम्हि व-रागमो निच्चं पावचने। **
पावचने आदेसभूते उकारे परे निच्चं वकार-रकारागमो होति, न केवलो उकारो तिट्ठति: वुच्चति वुच्चते, निरुत्ति निरुत्तं, “वुत्तं हेतं”। पावचनेति किं: किमत्थं इदं उच्चते; उत्तसे उत्तते।
<br>
**@९८०. हविपरिययो, यस्स लो वा। **
वुळ्हति, वुय्हति।
<br>
**@९८१. गहस्स घे प्पे। **
घेप्पति।
<br>
**@९८२. हलोपो ण्हाम्हि। **
गह इच्चेतस्स धातुस्स हकारलोपो होति ण्हाम्हि पच्चये परे: गण्हाति।
<br>
**@९८३. करस्स कास’ अज्जतनियं। **
कर इच्चेतस्स धातुस्स कासादेसो होति वा अज्जतनियं विभत्तियं: अकासि अकासुं, अकरि अकरुं।
<br>
**@९८४. हू-दा-ब्रूतो सागमो यथारहं। **
हू दा ब्रू इच्चेतेहि धातूहि सकारागमो होति यथारहं अज्जतनियं विभत्तियं: सो भिक्खु अरहा अहोसि, अहं राजा अहोसिं, सो दानं अदासि भिक्खूनं; “पयिरुदाहासि”, अहं पयिरुदाहासिं; “जातो कण्हो पव्याहासि”, अहं पव्याहासिं।
<br>
**@९८५. पवि-परिउदतो ब्रूनो आहा से। **
प-वि इच्चेतेहि परि-उद इच्चेतेहि च उपसग्गनिपातसमुदायेहि परस्स ब्रूधातुस्स आहा इच्चादेसो होति सकारागमे परे यथारहं अज्जतनियं विभत्तियं: पव्याहासि, पयिरुदाहासि।
<br>
**@९८६. उं अंसु। **
आहा इच्चादेसतो पराय उंविभत्तिया अंसु इच्चादेसो होति: ते पव्याहंसु, ते पयिरुदाहंसु।
<br>
**@९८७. असतो मि-मानं म्हि-म्ह’ अन्तलुत्ति च। **
अस इच्चेताय धातुया मि म इच्चेतासं विभत्तीनं म्हि-म्हादेसा होन्ति वा, धातुअन्तस्स लोपो च: अम्हि अम्ह, अस्मि अस्म।
<br>
**@९८८. थस्स त्थत्तं। **
अस इच्चेताय धातुया थस्स विभत्तिस्स त्थत्तं होति धातुअन्तस्स लोपो च: तुम्हे अत्थ।
<br>
**@९८९. तिस्स त्थित्तं। **
अस इच्चेताय धातुया तिस्स विभत्तिस्स त्थित्तं होति धातुअन्तस्स लोपो च: अत्थि। “पुत्ता मत्थि धना मत्थी”ति एत्थ पन अत्थिसद्दो निपातो, तेनेस एकवचनबहुवचनको होति; “अत्थिखीरा ब्राह्मणी”ति एत्थापि निपातो येव, तेनेव हि तेन उत्तरपदस्स समासो होति।
<br>
**@९९०. सञ्ञिच्छायं आख्यातं भवति नामिकं। **
सञ्ञिच्छायं सति आख्यातपदं नामिकपदं भवति; आख्यातन्ति नामं पनस्स अन्तरधायति लद्धूपसम्पदस्स भिक्खुनो सामणेरभावो वियाति नामव्यपदेसो, सेय्यथिदं: “अञ्ञासि वत भो कोण्डञ्ञो, अञ्ञासि वत भो कोण्डञ्ञो”ति सत्थु उदानं पटिच्चुप्पन्नं आयस्मतो कोण्डञ्ञस्स अञ्ञासिकोण्डञ्ञोति नामं, एत्थ हि आख्यातभावो अन्तरधायति: तथा “मा खलि मा खली”ति वचनं पटिच्चुप्पन्नं गोसालस्स तित्थियस्स नामं, एत्थापि आख्यातभावो अन्तरधायति, तेन मक्खलिं गोसालं, मक्खलिना गोसालेनाति आदिना वोहारो पवत्तति; तथा “इति ह आस इति ह आसा”ति एवं पवत्तं वचनं उपादाय पुराणकथा इतिहासन्ति वुच्चति, एत्थापि आख्यातत्तं विगच्छति, तेनेव नामिका विभत्ति लब्भति: “लक्खणे इतिहासे चा”ति आदीसु।
<br>
**@९९१. तुस्स त्थुत्तं। **
अस इच्चेताय धातुया तुस्स विभत्तिस्स त्थुत्तं होति धातुअन्तस्स लोपो च: नमत्थु बुद्धानं।
<br>
**@९९२. सि-हिसु च। **
असस्स’ एव धातुस्स सि-हिविभत्तीसु अन्तलोपो च होति: त्वं असि, त्वं आहि।
<br>
**@९९३. ततो एय्युं-एय्यानं इयुं-इया। **
ततो असधातुतो एय्युं एय्य इच्चेतासं विभत्तीनं यथाक्कमं इयुं इया इच्चेते आदेसा होन्ति: ते सियुं, सो सिया। “सिया कुसला सिया अकुसला”ति आदीसु पन सियासद्दो अव्ययपदन्ति दट्ठब्बो।
<br>
**@९९४. एय्युं इयंसु, एय्यं इयं। **
ततो असधातुतो एय्युं इच्चेताय विभत्तिया इयंसु इच्चादेसो होति, एय्यं इच्चेताय च विभत्तिया इयं इच्चादेसो होति: द्वे भिक्खू अभिधम्मे नानावादा सियंसु; उम्मदन्त्या रमित्वान कासिराजा ततो सियं।
<br>
**@९९५. तस्स सेय्याय अस्सत्तं। **
तस्स असधातुस्स एय्यविभत्तिया सह अस्सत्तं होति: “सो एवमस्स वचनीयो”।
<br>
**@९९६. सेय्युस्स अस्सुत्तं। **
तस्स असधातुस्स एय्युं विभत्तिया सह अस्सुत्तं होति: “ते एवमस्सु वचनीया”।
<br>
**@९९७. सेय्यासिस्स अस्सत्तं। **
तस्स असधातुस्स एय्यासिविभत्तिया सह अस्सत्तं होति: त्वं अस्स।
<br>
**@९९८. सेय्याथस्स अस्सथत्तं। **
तस्स असधातुस्स एय्याथविभत्तिया सह अस्सथत्तं होति: तुम्हे अस्सथ।
<br>
**@९९९. सेय्यामिस्स’ अस्सं। **
तस्स असधातुस्स एय्यामिविभत्तिया सह अस्सं इच्चादेसो होति: तत्थ अस्सं महेसिया।
<br>
**@१०००. सेय्यामस्स’ अस्साम। **
तस्स असधातुस्स एय्यामविभत्तिया सह अस्साम इच्चादेसो होति: मयं अस्साम।
<br>
**@१००१. अकारगमस्स दीघत्तं अज्जतनियं। **
सो आसि ते आसिंसु, तुम्हे आसित्थ, अहं आसिं मयं आसिम्ह।
<br>
**@१००२. ओस्स’ इ च। **
अज्जतनियं अकारागमस्स दीघत्तं होति, ओविभत्तिया इकारादेसो होति: त्वं आसि।
<br>
**@१००३. लभतो ई-इन्नं त्थ-त्थं तदन्तलोपो च। **
लभधातुतो ई इं इच्चेतेसं विभत्तीनं यथाक्कमं त्थ-त्थं आदेसो होति, तस्स धातुस्स अन्तलोपो च होति: सो अलत्थ पब्बज्जं, अहं अलत्थं।
<br>
**@१००४. कुपा च्छि। **
कुपधातुतो ईविभत्तिया च्छिआदेसो होति, तस्स अन्तस्स लोपो च: अक्कोच्छि।
<br>
**@१००५. दास्स वा दज्जो। **
दज्जति दज्जन्ति इच्चादि। वाति किं: देति, ददाति।
<br>
**@१००६. वज्जो वदस्स। **
वज्जामि, वज्जेय्य। वाधिकारत्ता वाति किं: वदामि, वदेय्य।
<br>
**@१००७. दज्जम्हा एय्यस्स’ ए-आ। **
आदेसभूतम्हा दज्जसद्दम्हा एय्यविभत्तिया एकार-आकारादेसा होन्ति वा: दज्जे दज्जा, दज्जेय्य।
<br>
**@१००८. एय्युं उं। **
आदेसभूतम्हा दज्जसद्दम्हा एय्युं विभत्तिया उंआदेसो होति: तेपि अत्तमना दज्जुं।
<br>
**@१००९. एय्यामिस्स’ अं। **
आदेसभूतम्हा दज्जसद्दम्हा एय्यामिस्स अंआदेसो होति: दज्जं।
<br>
**@१०१०. वज्जम्ह’ एय्यासिस्स’ आसि। **
आदेसभूतम्हा वज्जसद्दम्हा एय्यासिस्स आसिआदेसो होति: वज्जासि वदेय्यासि।
<br>
**@१०११. एम्हा अन्तिस्साकारलोपो। **
आदेसभूता एकारम्हा अन्तिविभत्तिया अकारस्स लोपो होति: वज्जेन्ति वदेन्ति।
<br>
**@१०१२. धातेकारस्स’ आयो त्यादीसु। **
धातूनं एकारस्स आयादेसो होति त्यादीसु: मिलायति, खायति, झायति झायन्ति झायसि।
<br>
**@१०१३. गमिस्स घम्म गग्घ। **
घम्मति घम्मतु, गग्घति: “ततो त्वं भिक्खु येन येन गग्घसि, फासुं येव गग्घसि”। वाधिकारत्ता वाति किं: गच्छति।
<br>
**@१०१४. दा-धा-मा-ठा-हा-पा-मह-मथादीनं यम्हि ई। **
यम्हि पच्चये दा धा मा ठा हा पा मह मथ इच्चेवमादीनं धातूनं अन्तो सरो ईकारत्तं आपज्जति: दीयति, धीयति, मीयति, ठीयति, हीयति, पीयति, महीयति, मथीयति।
<br>
**@१०१५. यजस्स’ आदिस्स’ इ। **
यजधातुस्स आदिस्स इकारादेसो होति यपच्चये परे: इज्जते मया बुद्धो।
<br>
**@१०१६. उं इंसु सब्बेहि। **
सब्बेहि धातूहि उंविभत्तिया इंस्वादेसो होति: उपसङ्कमिंसु, निसीदिंसु। “ते तं अस्से अयाचिसु”न्ति एत्थ पन निग्गहीतस्स ठानन्तरगमनं दट्ठब्बं, लक्खणं हेट्ठा विभावितं।
<br>
**@१०१७. दिसत’ आसुं। **
दिसतो उंविभत्तिया आसुंआदेसो होति: अद्दसासुं।
<br>
**@१०१८. जर-मरानं जीर-जिय्य-मिय्या। **
जीरति जिय्यति, मिय्यति मरति।
<br>
**@१०१९. असस्स’ आदिलोपो सब्बत्थ। **
सब्बेसु विभत्तिपच्चयेसु असधातुस्स आदिस्स लोपो होति: सन्ति सन्तु, आहि, सिया सियुं, “सन्तो समानो”। वाधिकारत्ता वाति किं: असि।
<br>
**@१०२०. असब्बधातुके भू। **
असस्सेव धातुस्स भूआदेसो होति वा असब्बधातुके: भविस्सति भविस्सन्ति, अभविस्स अभविस्सा अभविस्संसु। वाति किमत्थं: आसुं।
<br>
**@१०२१. ञातो एय्यस्स’ इया ञ्ञा वा। **
ञा इच्चेताय धातुया पराय एय्यविभत्तिया इया-ञ्ञाआदेसा होन्ति वा: जानिया विजानिया जञ्ञा। वाति किं: जानेय्य।
<br>
**@१०२२. नास्स लोपो यकारत्तं। **
ञा इच्चेताय धातुया परस्स नापच्चयस्स लोपो होति वा यकारत्तञ्च: जञ्ञा नायति। वाति किं: जानाति।
<br>
**@१०२३. एत्तं अकारो लोपञ्च। **
अकारपच्चयो एत्तं आपज्जते वा लोपञ्च: वज्जेति वदेति, वज्जेमि वदामि।
<br>
**@१०२४. उत्तं ओकारो। **
ओकारपच्चयो उत्तं आपज्जते वा: कुरुते करोति, तनुते तनोति। ओकारोति किं: होति।
<br>
**@१०२५. करस्साकारो च। **
कर इच्चेतस्स धातुस्स अकारो च उत्तं आपज्जते वा: कुरुते करोति, कुब्बति करीयति। करस्साति किं: सरति, मरति।
<br>
**@१०२६. कु क्रु च’ ओस्स वत्तं सब्बत्थ। 
पावचननयेन कर इच्चेतस्स धातुस्स कुआदेसो क्रुआदेसो च होति, ओकारपच्चयस्स च वकारत्तं सब्बत्थ विभत्तिपच्चयेसु: “सीलवन्तो न कुब्बन्ति, बालो सीलानि कुब्बति; तपो इध क्रुब्बसि ब्रह्मुप्पत्तिया; फरुसाहि वाचाहि पक्रुब्बमानो”।
<br>
**@१०२७. ओ अव सरे। **
ओकारस्स धातुअन्तस्स सरे परे अवादेसो होति: चवति, भवति। सरेति किमत्थं: होति। ओति किं: जयति।
<br>
**@१०२८. ए अय। **
एकारस्स धातुअन्तस्स सरे परे अयादेसो होति: नयति, जयति। सरेति किं: नेति।
<br>
**@१०२९. कारिते ते आव’-आया। **
ते ओ ए इच्चेते आव-आयआदेसा पापुणन्ति कारिते: लावेति, नायेति।
<br>
**@१०३०. असब्बधातुके इकारागमो। **
गमिस्सति, करिस्सति। असब्बधातुकेति किं: अगमा, गच्छेय्य, गच्छतु, गच्छति।
<br>
**@१०३१. अत्तनोपदानि क्वचि परस्सपदत्तं। **
अत्तनोपदानि क्वचि परस्सपदत्तं आपज्जन्ति: करीयति, लब्भति, करीयते, लब्भते।
<br>
**@१०३२. अकारागमो हिय्यत्तन’-अज्जतनी-कालातिपत्तीसु। **
क्वचि अकारागमो होति हिय्यत्तन’ अज्जतनी कालातिपत्ति इच्चेतासु विभत्तीसु: अगमा अगमि अगमिस्सा। क्वचीति किं: गमा गमी गमिस्सा।
<br>
**@१०३३. ब्रूतो ई तिम्हि। **
ब्रू इच्चेताय धातुया ईकारागमो होति क्वचि तिम्हि विभत्तियं: ब्रवीति ब्रूति।
<br>
**@१०३४. धातुस्स’ अन्तो लोपो’ अनेकसरस्स। **
अनेकसरस्स धातुया अन्तो क्वचि लोपो होति: गच्छति गच्छन्ति। अनेकसरस्साति किं: पाति, याति। क्वचीति किं: महीयति, मथीयति।
<br>
**@१०३५. इसु-यमादीनं अन्तो च्छो वा। **
इसु यमु इच्चेवमादीनं धातूनं अन्तो च्छो होति वा: इच्छति, नियच्छति, वच्छति। वाति किमत्थं: एसति, नियमति, उपासति।
<br>
**@१०३६. तर-करादितो उं अंसु। **
तर कर इच्चेवमादितो उंवचनस्स अंसुआदेसो होति वा: एतेन मग्गेन अतंसु पुब्बे; अकंसु सत्थु वचनं; विहंसु विहरन्ति च”। वाति किं: अतरिंसु, अकरिंसु, विहरिंसु।
<br>
**@१०३७. क करस्स स्सम्हि। **
कर इच्चेतस्स धातुस्स क इच्चादेसो होति वा स्सम्हि वचने: “अहमपि पूजं कस्सं”। वाति किं: करिस्सं।
<br>
**@१०३८. विहरस्स ह। **
विपुब्बस्स हरधातुस्स ह इच्चादेसो होति वा स्सतिम्हि विभत्तियं: “अप्पमत्तो विहस्सति”। वाति किं: विहरिस्सति।
<br>
**@१०३९. स्सलोपो स्सत्यादीनं। **
स्सकारलोपो होति वा स्सतिआदीनं विभत्तीनं: दक्खति दक्खन्ति; “यदा दक्खसि मातङ्गं”; दक्खिस्सति, विभजिं विभजिस्सिं, विकासति विकासिस्सति।
<br>
**@१०४०. सीदस्स’ ईकारो णे आत्तं। **
आदेसभूतस्स सीदसद्दस्स ईकारो णेपच्चये आत्तं आपज्जति वा: निसादेति निसीदापेति वा। अत्रायं पाळि: “उच्छङ्गे मं निसादेत्वा पिता अत्थानुसासती”ति, तत्र निसादेत्वाति निसीदापेत्वा, निसीदेत्वातिपि कत्थचि, सो येवत्थो - भूवादिगणिकस्स धातुस्स निसीदेत्वाति एकारसहितं हेतुकत्तुपदं भवति तब्बाचकत्ता, निसीदित्वाति पन इकारागमसहितं रूपं सुद्धकत्तुपदं भवति तब्बाचकत्ता।
<br>
**@१०४१. विभत्तिस्सरो रस्सो। **
विभत्तिभावे ठितो सरो रस्सो होति वा: अवोच, अगच्छि इच्चादि। वाति किं: अगमा राजगहं बुद्धो।
<br>
**@१०४२. धातुस्सरो संयोगे। **
धातुस्सरो रस्सो होति संयोगक्खरे परे: अच्छति। संयोगेति किं: उपासति।
<br>
**@१०४३. वचस्स वस्स’ अकारो ओ हिय्यत्तन’-अज्जतनीसु। **
“एतदवोच सत्था”, सो अवचा अवचि; ते अवोचुं; अहं अवोचं अवचं।
<br>
**@१०४४. वचतो उ त्थ-म्हेसु। **
वच इच्चेताय धातुया उकारागमो होति त्थ-म्हेसु विभत्तीसु: तुम्हे अवोचुत्थ, मयं अवोचुम्ह।
<br>
**@१०४५. रुदस्स दस्स चो भविस्सन्तियं, स्सस्स च छो। **
“चिररत्ताय रुच्छति” रुच्छन्ति, रुच्छसि, रोदिस्सति वा।
<br>
**@१०४६. आ-नीतो कुसादीनं द्वित्तं, रस्सा च ते। **
आ नी इच्चुपसग्गेहि परेसं कुसादीनं धातूनं द्वित्तं होति, ते च’ उपसग्गा रस्सा होन्ति: अक्कोसति अक्कोससि, निय्याति निय्यासि।
<br>
**@१०४७. पविसस्स पावेक्ख’ अज्जतनियं। **
“पावेक्खि अन्तेपुरं सुरम्मं”, पाविसि वा।
<br>
**@१०४८. हविपरिययो ये। **
यपच्चये हकारस्स विपरिययो होति: वुय्हति।
<br>
**@१०४९. लो वा यस्स। **
हकारस्स पुब्बभागे ठितस्स यपच्चयस्स ळो होति वा: वुळ्हति। वाति किं: वुय्हति।
<br>
**@१०५०. वहस्स वस्स’ अकारो उत्तं ल-येसु। **
आदेसभूते लकारे च हकारस्स पुब्बभागे ठिते यपच्चये च परे वहधातुया वकारस्स अकारो उत्तं आपज्जति: वुल्हति वुय्हति।
<br>
**@१०५१. हूस्स’ऊकारो हिय्यत्तनियं उवो। **
हूधातुस्स ऊकारो उवादेसो होति हिय्यत्तनियं विभत्तियं: अहुवा।
<br>
**@१०५२. अज्जतनिया ईस्स लोपो। **
हूधातुतो पराय अज्जतनिया ईविभत्तिया लोपो होति: “अहू राजा”।
<br>
**@१०५३. ओस्स’ इ। **
हूधातुतो पराय अज्जतनिया ओविभत्तिया इकारो होति: त्वं अहोसि।
<br>
**@१०५४. इं उं क्वचि। **
हूधातुतो पराय अज्जतनिया इंविभत्तिया उंआदेसो होति क्वचि: “अहं केवट्टगामस्मिं अहुं केवट्टदारको”। क्वचीति किं: “अहोसिं नु खो अहं”।
<br>
**@१०५५. सण्ठातो हागमो, तम्हि रस्सो। **
संपुब्बस्मा ठाधातुतो हकारागमो होति, तस्मिं हकारागमे धातुस्स’ अन्तो रस्सो होति क्वचि: सण्ठहति सण्ठाति वा।
<br>
**@१०५६. पतिट्ठातो हो च। **
पतिपुब्बस्मा ठाधातुतो च हकारागमो होति, तस्मिं हकारागमे धातुस्स’ अन्तो रस्सो होति क्वचि: पतिट्ठहति पतिट्ठाति वा।
<br>
**@१०५७. पिपस्स पस्स वो वा। **
पिवति पिपति वा।
<br>
**@१०५८. हनस्स वधो सब्बत्थ। **
हन इच्चेतस्स धातुस्स वधादेसो होति क्वचि सब्बत्थ विभत्तिपच्चयेसु: वधति वधन्ति, वधसि इच्चादि सब्बं योजेतब्बं; अत्रायं पाळि: “अत्तानं वधित्वा वधित्वा रोदती”ति च “वधति न रोदती”ति च “अक्कोच्छि मं अवधि म”न्ति च “अहं तं अवधिं साम”न्ति च बहुधा दिस्सति।
<br>
**@१०५९. धातो पुब्बस्स’ अपिनो निच्चं अकारलोपो, धस्स च हो अब्भासविसये। **
द्वारं पिदहति। अब्भासविसयेति किमत्थं: अपिधानं, अपिधेति: “अपिधेतुं महासिन्धु”न्ति अनब्भासविसयत्ता वुत्तविधानं न होतीति दस्सनत्थं। द्वारं अपिदहित्वाति एत्थ कथन्ति चे: एत्थ पन अकारो पटिसेधनत्थे निपातो न उपसग्गावयवो, तस्मा एत्थ एको अकारो पुब्बे येव लुत्तो अदस्सनं गतोति दट्ठब्बं, अयं नीति साधुकं मनसि कातब्बा।
<br>
**@१०६०. भुजतो स्सस्स खो, तम्हि जस्स को वा। **
भुजधातुतो परस्स स्सस्स विभत्तिया खादेसो होति, तस्मिं खे जस्स को होति वा: भोक्खति भोक्खन्ति। वाति किं: भुक्खिस्सति. भोक्खिस्सन्ति।
<br>
**@१०६१. ससंयोगन्तत्तेके पकतिया वुद्धी। **
एकच्चे धातवो पकतिया ससंयोगन्तत्ता वुद्धिं पापुणन्ति: भोक्खति।
<br>
**@१०६२. न सनिग्गहीतागमा। **
पकतिया असंयोगन्तत्तेपि सति सनिग्गहीतागमा धातवो वुद्धिं न पापुणन्ति: मुञ्चति, परिसङ्कति।
<br>
**@१०६३. यम्हि आदास्स’ अन्तो इत्तं। **
यम्हि पच्चये परे आपुब्बस्स दाधातुस्स अन्तो इकारत्तं आपज्जते: धनं आदियति, सीलं समादियति।
<br>
**@१०६४. जनस्स’ अन्तो। **
जनधातुस्स अन्तो व्यञ्जनो आत्तं आपज्जति यम्हि पच्चये परे: जायति।
<br>
**@१०६५. सकन्तस्स खो ककारागमेन’ अज्जतनादीसु। **
सक इच्चेताय धातुया अन्तव्यञ्जनस्स खो होति ककारागमेन सह अज्जतनादीसु: असक्खि सक्खि, असक्खिंसु; सक्खिस्सति, सक्खिस्सन्ति; असक्खिस्सा, असक्खिस्संसु।
<br>
**@१०६६. नाम्हि कीस्स रस्सत्तं, नो च णो। **
किणाति, विक्किणाति।
<br>
**@१०६७. यथारहं धातुतो सागमो वा। **
“अजेसि यक्खो नरवीरसेट्ठं”।
<br>
**@१०६८. करस्स रस्स यो यम्हि कम्मे। **
कम्मनि यपच्चये परे कर इच्चेताय धातुया रकारस्स यकारादेसो होति वा: कय्यते, करिय्यति।
<br>
**@१०६९. ञास्स’ अन्तो एत्तं च। **
कम्मनि यपच्चये परे ञा इच्चेताय धातुया अन्तो एत्तं आपज्जते वा: धम्मो पुरिसेन ञेय्यति, धम्मा ञेय्यन्ति। वाति किं: ञायति विञ्ञायति। **
लक्खणे चानुकड्ढितविधानं उत्तरत्र नानुवत्तति, चानुकड्ढने असति मण्डूकगतियापि वत्तति।
<br>
**@१०७०. क्वचि एय्यामस्स’ एमु। **
एय्यामविभत्तिया एमुआदेसो होति क्वचि: “तयज्ज गुत्ता विहरेमु दिवसं; कथं जानेमु तं मयं; न नो दक्खेमु सम्बुद्धं” इच्चादि।
<br>
**@१०७१. तनादितो ओमु। **
पप्पोमु।
<br>
**@१०७२. ञाधातुयं यपुब्बतो स्सस्स हि। **
ञाधातुविसये यपच्चयपुब्बकस्मा इकारागमतो स्सस्स विभत्तिया हिआदेसो होति क्वचि: पञ्ञायिहिति पञ्ञायिहिन्ति। क्वचीति किं: पञ्ञायिस्सति।
<br>
**@१०७३. मानन्तो इ नाम्हि निच्चं। **
मिनाति मिनन्ति। नाम्हीति किं: मानेति मानं, “रूपेन पामेसि; छाया मेतब्बा”।
<br>
**@१०७४. धातुस्स’ अन्तो रस्सो। **
दीघस्सरवतं धातूनं अन्तो रस्सो होति नाम्हि पच्चये परे निच्चं: लुनाति, मुनाति, पुनाति, धुनाति।
<br>
**@१०७५. सागमो यथारहं धातुतो। **
अकासि। यथारहन्ति किं: अका।
<br>
**@१०७६. इस्स’ एत्तं। **
धातुतो परस्स इकारागमस्स एत्तं होति यथारहं: अग्गहेसि अग्गहेसुं। यथारहन्ति किं: करिस्सति।
<br>
**@१०७७. करोतिस्स कस्स’ अन्तो उत्तं। **
करधातुस्स ककारस्स अन्तो उत्तं आपज्जते यथारहं: कुरुते। यथारहन्ति किं: करोति।
<br>
**@१०७८. करस्स रस्स लोपो उकारे, उतो च’ उस्स बत्तं। **
करधातुस्स रकारलोपो होति उकारे परे, उकारतो च परस्स उकारस्स बकारत्तं होति: कुब्बति कुब्बन्ति, कुब्बसि इच्चादि।
<br>
**@१०७९. यिरे च। **
करधातुस्स रकारस्स लोपो होति यिरपच्चये परे: कयिरति कयिरन्ति इच्चादि।
<br>
**@१०८०. मतन्तरे कम्मे य-रानं विपरिययो। **
गरूनं मतन्तरे कम्मनि य-रानं विपरिययो होति: कयिरति कयिरते, तेन कयिरन्ति इच्चादि।
<br>
**@१०८१. यिरतो एय्यस्स आत्तं। **
कयिरा।
<br>
**@१०८२. एथस्स’ आथ। **
यिरतो एथविभत्तिया आथ इच्चादेसो होति: “कयिराथ धीरो पुञ्ञानि”। यिरतोति किं: “सब्भिरेव समासेथ (सब्भि कुब्बेथ सन्थवं)”।
<br>
**@१०८३. एय्ययुं उं। **
यिरतो एय्युंविभत्तिया उं इच्चादेसो होति: ते पुञ्ञं कयिरुं।
<br>
**@१०८४. एय्यासिस्स’ आसि। **
यिरतो एय्यासिस्स आसि इच्चादेसो होति: त्वं कयिरासि।
<br>
**@१०८५. एय्याथस्स’ आथ। **
यिरतो एय्याथस्स आथ इच्चादेसो होति: तुम्हे कयिराथ।
<br>
**@१०८६. एय्यामिस्स’ आमि। **
यिरतो एय्यामिविभत्तिया आमि इच्चादेसो होति: अहं कयिरामि।
<br>
**@१०८७. एय्यामस्स’ आम। **
यिरतो एय्यामविभत्तिया आम इच्चादेसो होति: मयं कयिराम।
<br>
**@१०८८. सब्बाह’ एय्यास’-एय्याम’-एय्यानं ए। **
सब्बाहि धातूहि एय्यासि एय्यामि एय्य इच्चेतासं विभत्तीनं एत्तं होति: त्वं पुञ्ञं करे, अहं करे, सो पुरिसो करे; एवं भुञ्जे गच्छेचरे इच्चादयो वेदितब्बा।
<br>
**@१०८९. हिय्यत्तनियं करस्स’ अत्तं वा। **
“अका लोके सुदुक्करं; सब्बारिविजयं अका”। वाति किं: अकरा।
<br>
**@१०९०. अभिसङ्करस्स खरो त्यादीसु। **
अभिसंपुब्बस्स करधातुस्स खरादेसो होति त्यादीसु विभत्तीसु: अभिसङ्खरोति अभिसङ्खरोन्ति इच्चादि।
<br>
**@१०९१. गमिस्स’ अन्तो क्वचि अञ्छो अज्जतनियं। **
सो अगञ्छा गञ्छि, ते अगञ्छिंसु। क्वचीति किं: अगच्छि।
<br>
**@१०९२. गमिम्हा सागमो च। **
अगमासि।
<br>
**@१०९३. उं अंसु। **
गमिम्हा उंविभत्तिया क्वचि अंसु इच्चादेसो होति: अगमंसु।
<br>
**@१०९४. उआगमो त्थ-म्हेसु। **
तुम्हे गमुत्थ, मयं गमुम्ह।
<br>
**@१०९५. गमिस्स गत्तं यथातन्ति। **
तन्तिया अनुरूपतो गमु इच्चेतस्स धातुस्स गकारत्तं होति: सो धनं अज्झगा, ते अज्झगु: “सो पागा समितिं वनं; कम्पलस्सतरा आगुं”।
<br>
**@१०९६. भविस्सन्तियं छिदस्स वा छेच्छो स्सेन। **
भविस्सन्तियं विभत्तियं छिदधातुस्स छेच्छादेसो होति वा विभत्तिया अवयवभूतेन स्सकारेन सद्धिं: छेच्छति छेच्छन्ति, छेच्छसि। वाति किं: छिन्दिस्सति।
<br>
**@१०९७. भिदस्स भेच्छो। **
भिदधातुस्स च भविस्सन्तियं भेच्छादेसो होति वा विभत्तिया अवयवभूतेन स्सकारेन सद्धिं: भेच्छति भेच्छन्ति: “अविज्जं भेच्छति”।
<br>
**@१०९८. छिद-भिदानं अज्जतनियञ्च। **
पुनपि छिद-भिदग्गहणं ‘विभत्तिया सह होती’ति अत्थस्स निवत्तनत्थं। अज्जतनियञ्च विभत्तियं छिद-भिदधातूनं यथाक्कमं छेच्छ भेच्छ इच्चेते आदेसा होन्ति वा: “अच्छेच्छि कङ्खं; अच्छेच्छुं वत भो रुक्खं”; अभेच्छि अभेच्छुं, अभेच्छो अभेच्छित्थ इच्चादिना च अच्छेच्छो अच्छेच्छित्थ इच्चादिना च सब्बं योजेतब्बं। वाति किं: अच्छिन्दि अभिन्दि।
<br>
**@१०९९. क्वचि पुरिसविपल्लासो। **
कत्थचि पाळिप्पदेसे विभत्तिविपल्लासादयो विय पुरिसविपल्लासो भवति: “पुत्तं लभेथ वरदं”।
<br>
**@११००. लू-नीतो कारितेसु णे व। **
लूधातुतो च नीधातुतो च कारितपच्चयेसु णेपच्चयो येव भवति: लावेति नायेति। एत्थ च “लू-नीतो”ति सीसमत्तकथनं, अञ्ञेपि तादिसा धातवो मग्गितब्बा।
<br>
**@११०१. परिअवसोतो णे च णापे च। **
परिअवपुब्बस्मा “सो अन्तकम्मनी”ति धातुम्हा णे च पच्चयो णापे पच्चयो च एकक्खणे येव भवन्ति, तत्रायं पाळि: “अत्तना विप्पकतं अत्तना परियोसापेति: आपत्ति संघादिसेसस्स, अत्तना विप्पकतं परेहि परियोसावापेति, आपत्ति संघादिसेसस्सा”ति। इमस्मिं ठाने नीति हेट्ठा अम्हेहि ठपिता, तं आयस्मन्तो उपपरिक्खन्तु।
<br>
**@११०२. सेकारागमो आख्यात-नामेहि। **
आख्याततो च नामपदतो च वचनस्स सिलिट्ठत्थं सेकारागमो होति: “न नो विवाहो नागेहि कतपुब्बोकुदाचनं, तं विवाहं असंयुत्तं कथं अम्हे करोमसे” एवं आख्याततो सेकारागमो, “ये केचि बुद्धं सरणं गतासे” एवं नामतो। “अकरम्हस ते किच्च”न्ति एत्थ पन वुत्तिरक्खणत्थं सेकारगतस्स एकारस्स अकारो कतो, “उक्कन्तामसि भूतानि पब्बतानि वनानि चा”ति एत्थापि पन वुत्तिरक्खणत्थं एकारस्स इकारो कतोति दट्ठब्बं; लक्खणं हेट्ठा विभावितं।
<br>
**@११०३. गाथायं अतीतत्थे इं इस्सं। **
अतिक्कन्ते अत्थे वत्तब्बे इंविभत्तिया इस्संआदेसो होति वा, सो च खो गाथाविसये दट्ठब्बो: “अहं पुरे संयमिस्सं; सन्धाविस्सं अनिब्बिसं; उपोसथं उपवसिस्सं”। “निरयम्हि अपच्चिस”न्ति एत्थ पन वुत्तिरक्खणत्थं एकस्स सकारस्स लोपो कतो। गाथायन्ति किं: “अमुत्र उदपादिं तत्रापासिं एवंनामो”। अतीतत्थेति किं: “तं वजिस्सं असङ्खतं”। वाति किं: “नाकासिं सत्थु वचनं”। तत्थ केचि गाथापादेसु अधिकक्खरभावं अनिच्छमाना “उपोसथं उपवसि”न्ति पठन्ति, तं न युत्तं पावचने गाथापादेसु अधिकक्खरानं ऊनक्खरानञ्च अत्थिभावतो, तथा हि “स कत्ता तरमानोव सिविराजेन पेसितो”ति च “इमे नु मच्चा किमकंसु पापं, येमे जना अधिमत्ता दुक्खा तिब्बा खरा कटुका वेदना वेदयन्ती”ति च “सीले पतिट्ठाय नरो सपञ्ञो चित्तं पञ्ञञ्च भावय”न्ति च ऊनाधिकक्खरपादा गाथायो दिस्सन्ति, तथापि न कोचि परमाणुमत्तोपि दोसो अत्थि निय्यानिकसासनत्ता सम्मासम्बुद्धस्स बोधनेय्यानञ्च अज्झासयानुलोमेन पवत्तितधम्मदेसनत्ता, वुत्तं हेतं अभिधम्मटीकायं: “भगवा पन वचनानं लहु-गरुभावं न गणेति, बोधनेय्यानं पन अज्झासयानुलोमतो धम्मसभावं अविलोमेन्तो तथा तथा देसनं नियामेतीति न किञ्चि अक्खरानं बहुता वा अप्पता वा चोदेतब्बा”ति। यदि एवं कस्मा तत्थ तत्थ पुब्बाचरियेहि “गाथासु छन्दमभेदत्थं अक्खरलोप”न्ति च “वुत्तिअनुरक्खणत्थाय विपरीततापी”ति च “छन्दानुरक्खणत्थाय सुखुच्चारणत्थाय चा”ति च वुत्तन्ति। सच्चं, यत्थ छन्दो च वुत्ति च रक्खितब्बा होति, किं तत्थ भगवा छन्दञ्च वुत्तिञ्च रक्खति, यत्थ पन तदुभयं रक्खितब्बं न होति, न तत्थ भगवा छन्दञ्च वुत्तिञ्च रक्खति; तं सन्धाय वुत्तं “भगवा पन वचनानं लहु-गरुभावं न गणेती”ति आदि। छन्दञ्च वुत्तिञ्च रक्खन्तोपि हि भगवा न कब्बकारकादयो विय सव्यापारतावसेन रक्खति, अथ खो अपरिमितकाले अनेकेसु जातिसतसहस्सेसु बोधिसत्तकाले अक्खरसमयेसु कतपरिचयवसेन पदानि निप्फन्नानेव हुत्वा सस्सिरिकमुखपदुमतो निग्गच्छन्ति, तेसु कानिचि छन्दो-वुत्तीनं रक्खणसदिसेनाकारेन पवत्तन्ति, कानिचि तथा न पवत्तन्ति: यानि रक्खणसदिसेनाकारेन पवत्तन्ति, तानि सन्धाय “भगवा छन्दञ्च वुत्तिञ्च रक्खती”ति वत्तब्बो, यानि तथा न पवत्तन्ति, तानि सन्धाय भगवा “छन्दञ्च वुत्तिञ्च न रक्खती”तिपि वत्तब्बो, न हि भगवा परेसं चोदनाहेतु सासङ्को सप्पटिभयो, सासङ्कोयेव हि सप्पटिभयो छन्दञ्च वुत्तिञ्च रक्खतीति दट्ठब्बं।
<br>
**@११०४. अज्जतनियं आत्तं इं वा अं वा। **
अज्जतनियं विभत्तियं इंवचनं वा अंवचनं वा आत्तं आपज्जति: “तण्हानं खयमज्झगा” - अहन्ति सम्बन्धो, एत्थ हि अज्झगाति अधिगच्छिन्ति उत्तमपुरिसप्पयोगवसेन अत्थो “उपागमिं रुक्खमूल”न्ति एत्थ “उपागमि”न्ति पदस्स विय; अथ वा अज्झगाति अज्झगन्ति उत्तमपुरिसप्पयोगवसेनेव अत्थो “कामानं वसं अन्वग”न्ति एत्थ अन्वगन्ति पदस्स विय च। सब्बमेतं अतीतत्थवसेन वुत्तं: अहं तण्हाक्खयसङ्खातं अरहत्तफलं अधिगतोस्मीति हि अत्थो।
<br>
**@११०५. मतन्तरे क्वचि धातु-विभत्ति-पच्चयानं दीघ-विपरीत-आदेसलोपागमा च। **
गरूनं मतन्तरे अनिप्फन्नानं अञ्ञेसं पदानं साधनत्थं क्वचि धातु-विभत्ति-पच्चयानं दीघ-विपरीत-आदेस-लोपागम इच्चेतानि कारियानि जिनवचनानुरूपानि कातब्बानीति वुत्तं, तस्मा एतं लक्खणं अनिप्फन्नानं साधनत्थं मनसि कातब्बं।
<br>
>इच्चेवं अच्चन्तसुसेवनीये, धम्मे मुनिन्देन सुदेसिते च;>
>विञ्ञूनं इच्छं परमं पटुत्तं, आख्यातमेतं विपुलं अभासिं।>
<br>
<br>
इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे आख्यातकप्पो नाम पञ्चवीसतिमो परिच्छेदो।
