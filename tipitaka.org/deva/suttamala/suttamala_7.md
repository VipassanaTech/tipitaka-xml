#२६. किब्बिधानकप्प#

>इतो परं पवक्खामि किब्बिधानं हितक्करं;>
>कोसल्लत्थाय विञ्ञूनं पाळिधम्मे सुभासिते।>
<br>
** @११०६. कम्मादिम्हि धातुतो णो। **
कम्मादिम्हि धातुतो णपच्चयो होति – कम्मं करोतीति कम्मकारो, एवं मालकारो, कुम्भकारो इच्चादि।
<br>
** @११०७. सञ्ञायं अ, न्वागमो। **
सञ्ञायं अभिधेय्यायं कम्मादिम्हि धातुतो अपच्चयो होति, नामम्हि च नुकारागमो होति – अरिं दमेतीति अरिन्दमो, एवं वेस्सन्तरो इच्चादि।
<br>
** @११०८. पुरे ददा च इं। **
पुरसद्दे आदिम्हि दद इच्चेताय धातुया अकारपच्चयो होति, पुरसद्दस्स अकारस्स इं च होति – पुरे दानं ददातीति पुरिन्ददो।
<br>
** @११०९. ण्वु-त्व-आवी वा सब्बाहि। **
सब्बाहि धातूहि कम्मादिम्हि वा अकम्मादिम्हि वा अकार-ण्वु-तु-आवी इच्चेते पच्चया होन्ति – तं करोतीति तक्करो, हितं करोतीति हितक्करो, विनेति तेन तस्मिं वाति विनयो, निस्साय नं वसतीति निस्सयो; ण्वुम्हि – रथं करोतीति रथकारको, अन्नं ददातीति अन्नदायको, सत्ते विनेतीति विनायको, करोतीति कारको, ददातीति दायको, नेतीति नायको; तुम्हि – तस्स कत्ता तक्कत्ता, भोजनस्स दाता भोजनदाता, करोतीति कत्ता, सरतीति सरिता; आविम्हि – भयं पस्सतीति भयदस्सावी इच्चेवमादि।
<br>
** @१११०. विस-रुज-पदादीहि णो। **
पविसतीति पवेसो, रुजतीति रोगो, उप्पज्जतीति उप्पादो, फुसतीति फस्सो, उच्चतीति ओको, भवतीति भावो, अयतीति आयो, सम्मा बुज्झतीति सम्बोधो।
<br>
** @११११. भावत्थे च।**
भावे अभिधातब्बे धातूहि णपच्चयो होति – पचनं पाको, चजनं चागो, भवनं भावो इच्चेवमादि।
<br>
** @१११२. क्वि सब्बतो। **
सब्बधातूहि क्विपच्चयो होति – सम्भवतीति सम्भू, एवं विभू, अभिभू, भुजन्तो गच्छतीति भुज-गो, सुट्ठु खणतीति सङ्खो।
<br>
** @१११३. धरादितो रम्मो। **
यथानुसिट्ठं पटिपज्जमाने चतूसु अपायेसु अपतमाने सत्ते धारेतीति धम्मो, धरति तेनाति वा धम्मो; करियते तन्ति कम्मं।
<br>
** @१११४. तस्सील-तद्धम्म-तस्साधुकारीसु णी-त्व-आवी। **
तस्सीलो तद्धम्मो तस्साधुकारीति एतेसु अत्थेसु गम्यमानेसु सब्बधातुतो णी तु आवी इच्चेते पच्चया होन्ति – पियं पसंसितुं सीलं यस्स रञ्ञो सो होति राजा पियप्पसंसी, पियं पसंसनसीलोति वा पियप्पसंसी, पियं पसंसनधम्मोति वा पियप्पसंसी, पियप्पसंसने साधुकारीति वा पियप्पसंसी; ब्रह्मं चरितुं सीलं यस्स पुग्गलस्स सो होति पुग्गलो ब्रह्मचारी, ब्रह्मं चरणसीलोति वा ब्रह्मचारी, ब्रह्मं चरणधम्मोति वा ब्रह्मचारी, ब्रह्मं चरणे साधुकारीति वा ब्रह्मचारी, एस नयो अञ्ञत्रापि यथारहं; पसय्ह पवत्तितुं सीलं यस्स रञ्ञो सो होति राजा पसय्हप्पवत्ता, अथ वा पसय्ह पवत्तितुं कथेतुं सीलं अस्साति पसय्हप्पवत्ता; भयं पस्सितुं सीलं यस्स समणस्स सो होति समणो भयदस्सावी; मल्लं करणसीलो मल्लकारी, एवं पापकारी, सीघयायी। तत्र इत्थिलिङ्गे वत्तब्बे पियप्पसंसिनी, ब्रह्मचारिनीति आदिना वत्तब्बं, नपुंसके वत्तब्बे पियप्पसंसि, ब्रह्मचारीति आदिना रस्सवसेन वत्तब्बं, कुलं चित्तन्ति वा सम्बन्धो, एस नयो अञ्ञत्रापि।
<br>
** @१११५. गमितो रो ओदन्तो। **
गमुधातुतो ओकारन्तो रो इति पच्चयो होति – गच्छतीति गो।
<br>
** @१११६. सुतो आ। **
सुणातीति सा।
<br>
** @१११७. सद्दकुधचलमण्डत्थ रुचादितो यु। **
सद्द-कुध-चल-मण्डत्थेहि च रुचादीहि च धातूहि युपच्चयो होति तस्सीलादीसु अत्थेसु – घोसनसीलो घोसनधम्मो घोसने साधुकारीति घोसनो, एवं भासनो, कोधनो, रोसनो, चलनो, कम्पनो, फन्दनो, मण्डनो, विभूसनो, रोचनो, तेजनो, वड्ढनो इच्चेवमादि।
<br>
** @१११८. पारादिगमितो रू। **
पारादीहि उपपदेहि परस्मा गमिधातुम्हा परो रूपच्चयो होति वा तस्सीलादीसु अत्थेसु – भवपारं गन्तुं सीलं यस्स पुरिसस्स सो होति भवपारगू, एवं अन्तगू, वेदगू। तस्सीलादीसूति किं – पारङ्गतो। पारादिगमितोति किं – अनुगामी।
<br>
** @१११९. भिक्खादीहि च। **
भिक्ख इच्चेवमादीहि धातूहि रूपच्चयो होति तस्सीलादीसु अत्थेसु – भिक्खनसीलो भिक्खु, विजाननसीलो विञ्ञू।
<br>
** @११२०. णुको हनत्यादीनं। **
हनत्यादीनं धातूनं अन्ते णुकपच्चयो होति तस्सीलादीसु अत्थेसु – आहननसीलो आघातुको, करणसीलो कारुको।
<br>
** @११२१. अञ्ञत्थेसु च णी। **
वुत्तप्पकारत्थेसु ततो अञ्ञेसु च अत्थेसु णीपच्चयो होति – पण्डितं अत्तानं मञ्ञतीति पण्डितमानी, एवं बहुस्सुतमानी; सत्तवो घातेतीति सत्तुघाती, दीघं चिरकालं जीवतीति दीघजीवी, धम्मं वदतीति धम्मवादी, सीहो विय निब्भयं नदतीति सीहनादी, भूमियं सयतीति भूमिसायी इच्चेवमादि।
<br>
** @११२२. पदन्ते न्वागमो निग्गहीतं। **
पदन्ते नुकारागमो निग्गहीतं आपज्जति – अरिं दमेतीति अरिन्दमो, वेस्सं तरतीति वेस्सन्तरो राजा, पभं करोतीति पभङ्करो भगवा।
<br>
** @११२३. समादिहनत्व’ अञ्ञाय वा रो, हनस्स घो। **
संआदिपुब्बाय हन इच्चेताय धातुया अञ्ञाय वा धातुया रपच्चयो होति, हनस्स घो च – समग्गं कम्मं समुपगच्छति सम्मदेव किलेसदरथे हन्तीति वा संघो; पटिहनतीति पटिघो; विविधे सत्ते भुसो हनतीति व्यग्घो; समन्ततो नगरस्स बाहिरे खञ्ञतीति परिखा; अन्तं करोतीति अन्तको। समादीति किं – उपघातो।
<br>
** @११२४. रम्हि र-अन्तो रादि लोपं। **
रम्हि पच्चये परे सब्बो धातुअन्तो रकारादि लोपं आपज्जति – अन्तको, पारगू, सत्था, दिट्ठो इच्चेवमादि।
<br>
** @११२५. भावे कम्मे च तब्बानीया। **
भावे कम्मे च तब्ब अनीय इच्चेते पच्चया होन्ति सब्बधातूहि – भूयते अभवित्थ भविस्सते भवितब्बं भवनीयं, असितब्बं असनीयं, पज्जितब्बं पज्जनीयं, कत्तब्बं करणीयं, गन्तब्बं गमनीयं, रमितब्बं रमणीयं।
<br>
** @११२६. ण्यो तेय्यो च। **
भावे कम्मे च ण्य तेय्य इच्चेते पच्चया होन्ति यथारहं धातूहि – कत्तब्बं कारियं, चेतब्बं चेय्यं, नेतब्बं नेय्यं; ञातब्बं ञातेय्यं, पस्सितब्बं दिट्ठेय्यं।
<br>
** @११२७. करतो रिच्च। **
करधातुतो रिच्चपच्चयो होति भावे कम्मे च – कत्तब्बं किच्चं।
<br>
** @११२८. भूतो ण्यस्स’ अब्ब’ ऊकारेन। **
भू इच्चेताय धातुया ण्यपच्चयस्स ऊकारेन सह अब्बादेसो होति – भवितब्बो भब्बो, भवितब्बं भब्बं।
<br>
** @११२९. वद-मद-गम-युज-गरह-आकारादीहि ज्ज-म्म-ग्ग-य्ह-एय्या, गारो वा।**
वद-मद-गम-युज-गरह-आकारन्तादीहि धातूहि ण्यपच्चयस्स यथाक्कमं ज्ज-म्म-ग्ग-य्ह-एय्यादेसा होन्ति, धात्वन्तेन सह गरहस्स च गारो होति भावे कम्मे च – वत्तब्बं वज्जं, मदनीयं मज्जं, गमनीयं गम्मं, योजनीयं योग्गं, गरहितब्बं गारय्हं, दातब्बं देय्यं, पातब्बं पेय्यं, हातब्बं हेय्यं, मातब्बं मेय्यं, ञातब्बं ञेय्यं इच्चेवमादि।
<br>
** @११३०. कत्तरि च तव्यो यथातन्ति। **
भाव-कम्मेसु चेव कत्तरि च तव्यपच्चयो होति तन्तिया अनुरूपेन – “कामेसु पातव्यतं आपज्जिंसु”। एत्थ च पातव्यतन्ति परिभुञ्जितब्बतन्ति वा परिभुञ्जनं कतन्ति वा अत्थो, पासद्दो पन परिभोगत्थो।
<br>
** @११३१. ते किच्चा। **
ते पच्चया तब्बादयो रिच्चन्ता किच्चसञ्ञा वेदितब्बा। किच्चसञ्ञाय किं पयोजनं – “भाव-कम्मेसु किच्च-क्त-क्खत्था”।
<br>
** @११३२. अञ्ञे कित। **
अञ्ञे पच्चया कित-इच्चेव सञ्ञा होन्ति। कित-सञ्ञाय किं पयोजनं – “कत्तरि कित”।
<br>
** @११३३. नन्दादितो यु। **
नन्दादितो धातुतो युपच्चयो होति भावकम्मेसु – नन्दते नन्दनं, नन्दितब्बं वा नन्दनं वनं, गहणीयं गहणं, चरितब्बं चरणं।
<br>
** @११३४. कत्तु-करणाधिकरणेसु च। **
कत्तु-करणाधिकरणेसु च युपच्चयो होति। कत्तरि ताव – रजं हरतीति रजोहरणं; करणे – करोति तेनाति करणं; अधिकरणे – तिट्ठन्ति एत्थाति ठानं।
<br>
** @११३५. रहादितो अनस्स णो। **
रकार-हकारादिअन्तेहि धातूहि अनादेसस्स णो होति – करोति तेनाति करणं, पूरेति तेनाति पूरणं, गाहो गहणं, अञ्ञानिपि योजेतब्बानि।
<br>
** @११३६. न वनगहनादीसु च। **
वनगहनादीसु अनादेसस्स णो न होति – वनगहनं उदकगहनं कललगहनं इच्चादि। वनगहनादीसूति किं – पटिसन्धिग्गहणं।
<br>
** @११३७. णादयो तेकालिका। **
णादयो पच्चया युपच्चयन्ता तेकालिकाति वेदितब्बा, यथा – कुम्भं करोति अकासि करिस्सतीति कुम्भकारो, करोति अकासि करिस्सति तेनाति करणं, अञ्ञानिपि योजेतब्बानि।
<br>
** @११३८. सञ्ञायं इ दा-धाहि। **
सञ्ञायं अभिधेय्यायं दा धा इच्चेतेहि धातूहि इपच्चयो होति – आदियतीति आदि, एवं उपादि; उदकं दधातीति उदधि, महोदकं दधातीति महोदधि, एवं जलधि; वालानि दधाति तस्मिन्ति वालधि; सन्धीयति सन्निधातीति वा सन्धि, निधीयतीति निधि, एवं विधीयति विदधाति विधानं वा विधि; सम्मा समं वा चित्तं आदधातीति समाधि।
<br>
** @११३९. ति कित चासिट्ठे। **
सञ्ञायं अभिधेय्यायं सब्बधातूहि तिपच्चयो होति कितपच्चयो च आसिट्ठे – जिनो जनं बुज्झतूति जिनबुद्धि, धनं अस्स भवतूति धनभूति; कितपच्चये – भवतूति भूतो, धम्मो एनं ददातूति धम्मदिन्नो, वड्ढतूति वड्ढमानो, अञ्ञानिपि योजेतब्बानि।
<br>
** @११४०. इत्थियं यथातन्तिं अ-ति-यवो। **
इत्थियं अभिधेय्यायं सब्बधातूहि अकार-ति-यु इच्चेते पच्चया तन्तिया अनुरूपेन होन्ति, अपच्चये ताव – जीरति जीरणं वा जरा, पटिसम्भिज्जतीति पटिसम्भिदा, पटिपज्जति एतायाति पटिपदा, एवं सम्पदा, आपदा; उपादियतीति उपादा, चिन्तनं चिन्ता, पतिट्ठानं पतिट्ठा; सिक्खनं सिक्खीयतीति वा सिक्खा, एवं भिक्खा; सम्पत्तिअभिमुखं झायतीति अभिज्झा; वज्जावज्जस्स उपनिज्झायनं उपज्झा उपज्झायस्स भावो, यं सन्धाय वुत्तं “उपज्झं गाहापेतब्बो”ति, उपसम्पदापेक्खोति सम्बन्धो। तिपच्चये – मनति जानातीति मति, मननं वा मति; सरणं सति। युपच्चये – चेतयतीति चेतना, वेदयतीति वेदना, अञ्ञानिपि योजेतब्बानि।
<br>
** @११४१. करम्हा रिरिय। **
करधातुस्मा इत्थियं अनित्थियं वा अभिधेय्यायं रिरियपच्चयो होति – कत्तब्बा किरिया, करणं किरियं।
<br>
** @११४२. त-तवन्तु-तावी तीते। **
ब्रह्मचरियं वुसितो वुसितवा वुसितावी, अग्गिं हुतो हुतवा हुतावी, ओदनं भुत्तो भुत्तवा भुत्तावी। तत्थ अवसीति वुसितो, अहवीति हुतो, अभुञ्जीति भुत्तो, एस नयो सेसेसुपि; तत्र वुसितवाति एवंपकारानि गुणवन्तसदिसानि पदमालावसेन, वुसितावीति एवंपकारानि पन दण्डीसदिसानि; इनीपच्चये तानि वुसिताविनीति आदीनि भवन्ति, नपुंसके रस्सत्तवसेन वुसितावि इच्चादीनि भवन्ति।
<br>
** @११४३. भावकम्मे च त। **
भावे च कम्मे च अतीते काले तपच्चयो होति सब्बधातूहि। भावे ताव – गायनं अगायित्थाति वा गीतं; नच्चनं अनच्चित्थाति वा नच्चं, एवं नट्टं; हसनं हसितं। कम्मनि – अभासियित्थाति वा भासितं पुरिसेन, एवं देसितं, कतं, सितं, सयितं; अरुज्जित्थाति रोदितं, रुण्णं वा इच्चेवमादि।
<br>
** @११४४. बुध-गमादीहि सब्बत्थ कत्तरि। **
बुध गमु इच्चेवमादीहि कत्तरि तपच्चयो होति सब्बकाले – सब्बे सङ्खतासङ्खत-सम्मुतिभेदे धम्मे बुज्झति अबुज्झि बुज्झिस्सतीति बुद्धो, एवं सरणङ्गतो, समथङ्गतो इच्चेवमादि।
<br>
** @११४५. जिस्मा इन। **
जि इच्चेताय धातुया इनपच्चयो होति सब्बकाले कत्तरि – पापके अकुसले धम्मे जिनाति अजिनि जिनिस्सतीति जिनो।
<br>
** @११४६. सुपस्मा भावे च। **
सुप इच्चेतस्मा धातुस्मा इनपच्चयो होति कत्तरि भावे च – सुपतीति सुपिनो, सुपनं वा सुपिनो।
<br>
** @११४७. ईस-दु-सुतो खो भाव-कम्मेसु। **
ईस-दु-सुतो उपपदतो परेहि धातूहि खपच्चयो होति भाव-कम्मेसु – ईसं सीयति भवता ईसस्सयो, दुक्खेन सीयति भवता दुस्सयो, सुखेन सीयति भवता सुस्सयो; ईसं करियतीति ईसक्करं कम्मं भवता, दुक्खेन करियतीति दुक्करं, हितं भवता सुखेन करियतीति सुकरं, पापं बालेन; दुक्खेन भरियतीति दुब्भरो महिच्छो, सुखेन भरियतीति सुभरो अप्पिच्छो; दुक्खेन रक्खितब्बन्ति दुरक्खं चित्तं, दुक्खेन पस्सितब्बोति दुद्दसो धम्मो; सुखेन दस्सितब्बन्ति सुदस्सं परवज्जं; दुक्खेन अनुबुज्झितब्बोति दुरनुबोधो धम्मो, सुखेन बुज्झितब्बन्ति सुबोधं इच्चेवमादि।
<br>
** @११४८. इच्छत्थेसु तवेतुं वा समानकत्तुकेसु। **
इच्छत्थेसु समानकत्तुकेसु धातूसु सन्तेसु सब्बधातूहि तवे तुं इच्चेते पच्चया होन्ति वा सब्बकाले कत्तरि – पुञ्ञानि कातवे इच्छति, सद्धम्मं सोतुमिच्छति।
<br>
** @११४९. तुं अरह-सक्कादीसु। **
अरह-सक्कादीसु अत्थेसु सब्बधातूहि तुंपच्चयो होति – “को तं निन्दितुं अरहति; सक्का जेतुं धनेन वा; भब्बो नियामं ओक्कमितुं”, अनुच्छविको भवं दानं पटिग्गहेतुं, इदं कातुं अनुरूपं, दातुं युत्तं, दातुं वत्तुं च लभति, एवं वट्टति भासितुं; बन्धितुं न च कप्पति, कालो भुञ्जितुं इच्चेवमादि।
<br>
** @११५०. पुब्बकाल’ एककत्तुकानं तुन-त्वान-त्वा पायेन। **
पुब्बकाले समानकत्तुकानं धातूनं तुन त्वान त्वा इच्चेते पच्चया होन्ति येभुय्येन – कातुन कम्मं गच्छति, अकातुन पुञ्ञं किलिस्सन्ति सत्ता, सुत्वा(न) धम्मं मोदति, सुत्वा जानिस्साम इच्चेवमादि।
<br>
** @११५१. कदाचि समाने च। **
समानकाले च समानकत्तुकानं धातूनं तुन त्वान त्वा इच्चेते पच्चया होन्ति कदाचि – “अन्धकारं निहन्त्वान उदितोयं दिवाकरो”, एत्थ च त्वानप्पयोगदस्सनेनेव तुन त्वापयोगापि दस्सिताव होन्ति।
<br>
** @११५२. अपरे च। **
अपरे काले च समानकत्तुकानं धातूनं तुन त्वान त्वा इच्चेते पच्चया होन्ति कदाचि – द्वारं अवरित्वा पविसतीति।
<br>
** @११५३. असमानकत्तरिपि। **
असमानकत्तरिपि धातूहि तुन त्वान त्वा इच्चेते पच्चया होन्ति कदाचि – सीहं दिस्वा भयं होति, “पञ्ञाय चस्स दिस्वा आसवा परिक्खीणा”।
<br>
** @११५४. परपदयोगे च। **
परपदयोगेपि धातूहि त्वादयो पच्चया होन्ति कदाचि – अप्पत्वा नदिं पब्बतो, अतिक्कम्म पब्बतं नदी।
<br>
** @११५५. लक्खण-हेतुआदिप्पयोगे च। **
लक्खण-हेतुआदिप्पयोगेपि धातूहि त्वादयो पच्चया होन्ति कदाचि – सीहं दिस्वा भयं होति, घतं पिवित्वा बलं जायते, धन्ति कत्वा दण्डो पतितो।
<br>
** @११५६. व्यत्तये सद्दसिद्धप्पयोगे च। **
व्यत्तये सद्दसिद्धप्पयोगेपि धातूहि त्वादयो पच्चया होन्ति कदाचि – उपादाय रूपं, न्हत्वा गमनं, भुत्वा सयनं इच्चेवमादि।
<br>
** @११५७. वत्तमाने विप्पकतवचने मान’अन्ता। **
वत्तमाने काले विप्पकतवचने वत्तब्बे सब्बधातूहि मान अन्त इच्चेते पच्चया होन्ति – सरमानो रोदति, गच्छन्तो गण्हाति, गच्छन्तो सो भारद्वाजो अद्दस अच्चुतं इसिं।
<br>
** @११५८. अविप्पकतवचने अनियामितकाले अन्तो। **
अविप्पकतवचने वत्तब्बे अनियामितकाले धातुतो अन्तपच्चयो होति – सो महन्तो होति, महन्तो अहोसि, महन्तो भविस्सति, महा भवति, महा आसि, महा भविस्सति।
<br>
** @११५९. सासादितो रत्थु। सदेवकं लोकं सासतीति सत्था। **
<br>
** @११६०. पादितो रितु। **
पाति पुत्तन्ति पिता, पुत्तं पियायतीति वा पिता, पुत्तं पीनयति तप्पेतीति वा पिता; मातापितूहि धारियतेति धीता।
<br>
** @११६१. मानादीहि रातु। **
धम्मेन पुत्तं मानेतीति माता, पुब्बे भासतीति भाता, येभुय्येन हि जेट्ठकभाता भासतीति भाताति वुत्तो, तस्मा इतरो पच्छा भासतीति भाताति वत्तब्बो।
<br>
** @११६२. आगमितो तुको। **
आपुब्बस्मा गमिधातुतो तुकपच्चयो होति – आगच्छतीति आगन्तुको।
<br>
** @११६३. इको भब्बे। **
गमुइच्चेतस्मा इकपच्चयो होति भब्बे – गमिस्सति गन्तुं भब्बोति गमिको भिक्खु।
<br>
** @११६४. मतन्तरे पच्चया-द-अनिट्ठा निपातना सिज्झन्ति। **
गरूनं मतन्तरे सङ्ख्या-नाम-समास-तद्धित-आख्यात-कितकेसु सप्पच्चया ये सद्दा अनिट्ठङ्गता, तेपि निपातनाव सिज्झन्तीति वुत्तं; यथा ये च पयोगा वोहारूपगा साधुसद्दा, ते वुत्तप्पकारेहि पच्चयेहि अनिप्फन्ना निपातना सिज्झन्तीति च वुत्तं। इदम्पि मनसि कातब्बं।
<br>
** @११६५. गे गी त-तिसु। **
गे इच्चेतस्स धातुस्स गीआदेसो होति तपच्चयतिपच्चयेसु – गीतं गीति सङ्गीति।
<br>
** @११६६. नतिम्हा तस्स सच्च-ट्टन्तेन। **
नतिधातुम्हा परस्स तपच्चयस्स धातुअन्तेन सह च्च-ट्टादेसा होन्ति – नच्चं नट्टं।
<br>
** @११६७. इम-समानापरेहि ज्ज-ज्जु। **
इम समान अपर इच्चेतेहि ज्ज ज्जु इच्चेते पच्चया होन्ति – इमस्मिं काले अज्ज, वत्तमानादिवसेन समानकाले सज्जु, तस्मिं खणे, तथा हि “न हि पापं कतं कम्मं सज्जुखीरंव मुच्चती”ति एत्थ सज्जुखीरन्ति तङ्खणंयेव धेनुया थनेहि निक्खन्तं अब्भुण्हखीरन्ति अत्थो; अपरस्मिं काले अपरज्जु, अनन्तरातिक्कन्तदिवसे, हिय्योति अत्थो, सुवे वा, तथा हि “पिण्डपातपटिक्कन्ते विहारं पविसित्वा सायं वा निक्खमति अपरज्जु वा कालेना”ति एत्थ पुनदिवसे पातो वाति अत्थं वदन्ति।
<br>
** @११६८. इमस्स’ अत्तं ज्जम्हि। **
इमसद्दस्स ज्जम्हि परे अत्तं होति – अज्ज।
<br>
** @११६९. समानस्स ज्जम्हि सो। **
समानसद्दस्स ज्जम्हि सकारादेसो होति – सज्ज।
<br>
** @११७०. सास-दिसेहि रिट्ठो तस्स। **
सास दिस इच्चेतेहि धातूहि तकारपच्चयस्स रिट्ठादेसो होति – अनुसिट्ठो सो मया, दिट्ठं मे रूपं।
<br>
** @११७१. दिसतो किच्चतस्स रट्ठो। **
दिसधातुतो परस्स किच्चतकारस्स रट्ठ इच्चादेसो होति – दस्सनीयं दट्ठब्बं।
<br>
** @११७२. तुं-त्वानं रट्ठुं। **
दिसतो परेसं तुं त्वा इच्चेतेसं रट्ठुं इच्चादेसो होति – भिक्खुसंघं दट्ठुं विहारं गच्छति, नेक्खम्मं दट्ठु खेमतो, एत्थ च दट्ठुन्ति दिस्वा, दस्सनहेतूति अत्थो।
<br>
** @११७३. त्वास्स रट्ठा च। **
दिसतो परस्स त्वापच्चयस्स रट्ठा इच्चादेसो होति – उम्मादन्तिं अहं दिट्ठा आमुत्तमणिकुण्डलिं, दिट्ठा अन्तं पत्तोति दिट्ठप्पत्तो, पञ्ञाचक्खुना दिस्वा संसारस्स अन्तं निब्बानं पत्तो अधिगतोति अत्थो।
<br>
** @११७४. दिसस्स वा सलोपो’ देसेन’ इस्स अत्तञ्च। **
दिस इच्चेतस्स धातुस्स सकारलोपो होति आदेसावयवभूतेन रकारेन सद्धिं, इकारस्स च अत्तं होति – दट्ठब्बं दट्ठुं। वाति किं – अहं दिट्ठा, रूपं दिट्ठं।
<br>
** @११७५. दिट्ठस्स’ इत्तं पत्ते। **
पत्ते सद्दे परे दिस्वाति अत्थवाचकस्स दिट्ठा इच्चेतस्स सद्दस्स आकारस्स इकारत्तं होति – दिट्ठिपत्तो। दिट्ठस्साति किं – दिट्ठिं पत्तो दिट्ठिया वा पत्तोति दिट्ठिपत्तो।
<br>
** @११७६. सहादिना सन्त-पुच्छ-भञ्ज-हंसादीहि तस्स ट्ठो। **
सकारन्त पुच्छ-भञ्ज-हंस इच्चेवमादीहि धातूहि तपच्चयस्स सहादिव्यञ्जनेन ट्ठादेसो होति ठाने – तुट्ठो, अहिना दट्ठो, मया पुट्ठो, भट्ठो, हट्ठो पहट्ठो, यिट्ठो, जुट्ठो, संसट्ठो, पविट्ठो, अञ्ञानिपि योजेतब्बानि।
<br>
** @११७७. उत्थो वसा। **
वस इच्चेतस्मा धातुम्हा तपच्चयस्स सह आदिव्यञ्जनेन उत्थादेसो होति ठाने – वस्सं वुत्थो।
<br>
** @११७८. वसस्स वस्स वा वु। **
वस इच्चेतस्स धातुस्स वकारस्स उकारादेसो होति वा तपच्चये परे – वुसितं ब्रह्मचरियं, उट्ठो वुट्ठो वा।
<br>
** @११७९. ध-ढ-भ-हेहि ध-ढा च। **
ध ढ भ ह इच्चेवमन्तेहि धातूहि तपच्चयस्स यथाक्कमं ध-ढादेसा होन्ति – बुद्धो भगवा, वुड्ढो भिक्खु, लद्धं मे पत्तचीवरं, अग्गिना दड्ढं वनं।
<br>
** @११८०. भञ्जस्मा ग्गो च। **
भञ्जस्मा धातुम्हा तपच्चयस्स ग्गादेसो होति सह आदिव्यञ्जनेन – भग्गो।
<br>
** @११८१. भुजादीनं अन्तो नो द्वित्तञ्च। **
भुज इच्चेवमादीनं धातूनं अन्तो नो होति तपच्चयस्स च द्वित्तं होति – भुत्तो भुत्तवा भुत्तावी, चत्तो, सत्तो, रत्तो, युत्तो, विवित्तो।
<br>
** @११८२. वचस्स वस्स’ उ। **
वच इच्चेतस्स धातुस्स वकारस्स उकारादेसो होति, अन्तो च चकारो नो होति, तपच्चयस्स च द्विभावो होति – “वुत्तं हेतं भगवता वुत्तं अरहता”।
<br>
** @११८३. गुपादीनञ्च। **
गुप इच्चेवमादीनं धातूनं अन्तो च व्यञ्जनो नो होति, तपच्चयस्स च द्विभावो होति – सुगुत्तो, चित्तो, लित्तो, सन्तत्तो, आदित्तो, विवित्तो इच्चेवमादि।
<br>
** @११८४. तरादीह’ इण्णो। **
तरादीहि धातूहि तपच्चयस्स इण्णादेसो होति, अन्तो च नो होति – “तिण्णोहं तारेय्यं”, उत्तिण्णो, सम्पुण्णो, परिपुण्णो, तुण्णो, परिजिण्णो, आकिण्णो।
<br>
** @११८५. भिदादीहि वा इन्न’-अन्न’-इणा। **
भिदादीहि धातूहि तपच्चयस्स इन्न-अन्न-ईणादेसा होन्ति वा, अन्तो च नो होति – भिन्नो सम्भिन्नो, छिन्नो सञ्छिन्नो, दिन्नो, निसिन्नो, छन्नो अच्छन्नो, खिन्नो, रुण्णो, “खीणा जाति”। वाति किमत्थं – भित्ति।
<br>
** @११८६. सुस-पच-सकेहि क्ख-क्का च। **
सुस पच सक इच्चेतेहि धातूहि तपच्चयस्स क्ख-क्कादेसा होन्ति, अन्तो च व्यञ्जनो नो होति – सुक्खं कट्ठं, पक्कं फलं, सक्कोहं।
<br>
** @११८७. कमादीहि न्तो च। **
कमु इच्चेवमादीहि धातूहि तपच्चयस्स न्ताआदेसो होति, धातुअन्तो च नो होति – पक्कन्तो, विब्भन्तो, सङ्कन्तो, सन्तो, खन्तो, दन्तो, वन्तो।
<br>
** @११८८. खमादीहि न्ति च। **
खमु इच्चेवमादीहि धातूहि तपच्चयस्स न्तिआदेसो होति, धातुअन्तो च नो होति – खन्ति, कन्ति, सन्ति।
<br>
** @११८९. जनादीनं अन्तस्स’ आ तिम्हि च। **
जन इच्चेवमादीनं धातूनं अन्तस्स व्यञ्जनस्स आत्तं होति तपच्चये तिम्हि च – अजायीति जातो, जननं जाति।
<br>
** @११९०. गम-खन-हन-रमादीनं अन्तो लोपं। **
गम खन हन रम इच्चेवमादीनं धातूनं अन्तो व्यञ्जनो लोपं आपज्जति तपच्चये तिम्हि च – सुगतो सुगति, खतं उपहतं, समग्गरतो समग्गरति, अभिरतो अभिरति, मतो मति।
<br>
** @११९१. धात्वन्तरकारो च। **
धातूनं अन्तभूतो रकारो च लोपमापज्जति तपच्चये तिम्हि च – पकतो पकति, सतो सति।
<br>
** @११९२. ठा-पानं अन्तो इवण्णो च। **
ठा पा इच्चेतेसं धातूनं अन्तो इवण्णो होति तपच्चये तिम्हि च – ठितो ठिति, यागुं पीतो – यागुपीतस्स भिक्खुनो; धम्मपीती सुखं सेति।
<br>
** @११९३. हन्तेहि हो, हस्स ळो वा अदह-नहानं। **
हकारन्तेहि धातूहि तपच्चयस्स हकारादेसो होति धातुअन्तस्स च ळो वा होति अदह-नहानं – आरूळ्हो, गाळ्हो – अज्झोगाळ्हो महण्णवे, बाळ्हो, मूळ्हो। अदह-नहानं इति किं – दड्ढो, सन्नद्धो।
<br>
** @११९४. रन्जस्स जो भाव-कत्तु-करणेसु णम्हि वा। **
रञ्जन्ति सत्ता तेन सयं वा रञ्जति रञ्जनमत्तमेव वाति रागो। वाति किं – रञ्जतीति रङ्गो।
<br>
** @११९५. घातो हनतिस्स। **
हन इच्चेतस्स धातुस्स सब्बस्स घातादेसो होति णम्हि पच्चये परे – उपहननं उपघातो भोगानं, गावो हनतीति गोघातको।
<br>
** @११९६. सब्बत्थ वा वधो। **
हन इच्चेतस्स धातुस्स सब्बस्स वधादेसो होति वा सब्बेसु ठानेसु – हनतीति वधो, हननं वा वधो – एस वधो खण्डहालस्स; वधतीति वधको, अवधि अहनि वा।
<br>
** @११९७. आकारन्तानं आयो। **
आकारन्तानं धातूनं आयादेसो होति णपच्चये परे – दानं ददातीति दानदायको दानदायी, मज्जदायी, नगरयायी।
<br>
** @११९८. पुर-सम-उप-परीहि करस्स ख-खरा वा तपच्चयेसु च। **
पुर सं उप परि इच्चेतेहि करधातुस्स ख-खरादेसा होन्ति वा तपच्चये णम्हि च – पुरक्खतो, सङ्खतो, उपक्खतो, परिक्खारो, सङ्खारो। वाति किं – उपकारो।
** @११९९. तवे-तूनादीसु का। **
तवे-तूनादीसु पच्चयेसु करधातुस्स कादेसो होति वा – कातवे, कातुं कत्तुं वा, कातुन कत्तून वा।
<br>
** @१२००. गम-खन-हनादीनं तुं-तब्बादीसु न। **
गम खन हन इच्चेवमादीनं धातूनं अन्तस्स नकारो होति वा तुं-तब्बादीसु पच्चयेसु – गन्तुं गमितुं, गन्तब्बं गमितब्बं; खन्तुं खणितुं, खन्तब्बं, खणितब्बं; हन्तुं हनितुं, हन्तब्बं हनितब्बं; मन्तुं मनितुं, मन्तब्बं मनितब्बं; गन्तून खन्तून हन्तून, मन्तून; गन्त्वान, “खन्त्वान कासुं”, रन्त्वा रमित्वा।
<br>
** @१२०१. सब्बेहि तूनादीनं यो। **
सब्बेहि धातूहि तूनादीनं पच्चयानं यकारादेसो होति वा – अभिवन्दिय अभिवन्दित्वा, ओहाय ओहित्वा, उपनीय उपनेत्वा, पस्सिय पस्सित्वा, उद्दिस्स उद्दिसित्वा, आदाय आदियित्वा।
<br>
** @१२०२. यानो च। **
सब्बेहि धातूहि तूनादीनं पच्चयानं यान इच्चादेसो होति वा – अनुभवियान खादियान इच्चेवमादि। वाति किं – अनुभवितून अनुभवित्वा अनुभवित्वान अनुभविय अनुभुय्य।
<br>
** @१२०३. रच्चं च-न-रन्तादीहि। **
चकार-नकार-रकारन्तादीहि धातूहि तूनादीनं पच्चयानं रच्चादेसो होति वा – “विविच्चेव कामेहि विविच्च अकुसलेहि धम्मेहि”, आहच्च, उपहच्च, “पदक्खिणं कच्च निपच्च पादे”। वाति किं – अकातून पुञ्ञं, हन्त्वा, कत्वा, निपतित्वा।
<br>
** @१२०४. दिसा स्वान-स्वा’न्तलुत्ति च। **
दिसधातुया तूनादीनं पच्चयानं स्वान-स्वादेसा होन्ति अन्तलुत्ति च – दिस्वान दिस्वा। वाति किं – “उम्मादन्तिं अहं दिट्ठा”, एत्थ च दिट्ठाति दिस्वा।
<br>
** @१२०५. म-ह-द-भेहि म्म-य्ह-ज्ज-ब्भ-द्धा च। **
म ह द भ इच्चेवमन्तेहि धातूहि तूनादीनं पच्चयानं म्म-य्ह-ज्ज-ब्भ-द्धादेसा होन्ति वा अन्तलुत्ति च – आगम्म आगन्त्वा, ओक्कम्म ओक्कमित्वा, निक्खम्म निक्खमित्वा, अभिरम्म अभिरमित्वा, पग्गय्ह पग्गण्हित्वा पग्गहेत्वा, सम्मुय्ह सम्मुहित्वा, सन्नय्ह सन्नहित्वा, आरुय्ह आरुहित्वा, ओगय्ह ओगाहेत्वा, उप्पज्ज उप्पज्जित्वा, उपसम्पज्ज उपसम्पज्जित्वा, अच्छिज्ज अच्छिन्दित्वा, छिज्ज छिन्दिय, आरब्भ आरद्ध आरभित्वा, उपलद्धा उपलभित्वा इच्चेवमादि।
<br>
** @१२०६. धन्तेहि द्धा-द्धाना त्वा-त्वानानञ्च। **
धकारन्तेहि धातूहि त्वा-त्वानपच्चयानं यथाक्कमं द्धा द्धान इच्चादेसा होन्ति अन्तलुत्ति च – को मं विद्धा निलीयसि विद्धान, बुद्धा बुद्धान। एत्थ च विद्धान इच्चादिना भवितब्बं, “लद्धान पुब्बापरियं विसेस”न्ति च, “को मं विद्धा निलीयसी”ति च पयोगदस्सनतो।
<br>
** @१२०७. लभस्मा त्वानस्स द्धान। **
लभस्मा धातुतो त्वानपच्चयस्स द्धान इच्चादेसो होति वा अन्तलुत्ति च – “यसं लद्धान दुम्मेधो”।
<br>
** @१२०८. अक्खरतो कारो। **
अक्खरतो कारपच्चयो होति – अकारो आकारो इच्चेवमादि ककारो खकारो इच्चादि च।
<br>
** @१२०९. न भावन्तरेन। **
वत्तुनो अधिप्पायन्तरेन अक्खरतो कारपच्चयो न होति कदाचि; करणं कारो, र इति कारो रकारो र इति उच्चारणं, र सद्दोति अत्थो; अकारोति आदीसुपि एसेव नयो।
<br>
** @१२१०. यथागमं इकारो। **
यथागमं सब्बधातूहि सब्बपच्चयेसु इकारागमो होति – तेन कम्मं कारियं, भवितब्बं, जनितब्बं, विदितं, करित्वा, इच्छितं, गमितब्बं, वेदितब्बं, हरित्वा, पचित्वा इच्चेवमादि।
<br>
** @१२११. द-धन्ततो क्वचि यो। **
दकार-धकारन्तेहि धातूहि यथागमं यकारागमो होति क्वचि तूनादीसु पच्चयेसु – बुद्धो लोके उप्पज्जित्वा धम्मं बुज्झित्वा। द-धन्ततोति किमत्थं – लभित्वा। क्वचीति किमत्थं – उप्पादेत्वा।
<br>
** @१२१२. निग्गहीतं नो संयोगादि। **
नकारो संयोगादिभूतो निग्गहीतत्तं आपज्जति – रङ्गो, भङ्गो, सङ्गो।
<br>
** @१२१३. सदस्स सीदो। **
सदधातुस्स सीदादेसो होति – निसिन्नो, निसीदति।
<br>
** @१२१४. सन्निपुब्बस्स सिवो। **
सं-निपुब्बस्स सदधातुस्स सिवादेसो होति – इदानि पक्खी सन्निसिवा, सन्निसिवेसु पक्खीसु।
<br>
** @१२१५. यजस्स सरस्स ट्ठे इ। **
यज इच्चेताय धातुया सरस्स इकारादेसो होति ट्ठे परे – यिट्ठो, “तं मे सुयिट्ठं”। ट्ठेति किमत्थं – यजनं।
<br>
** @१२१६. ह-चतुत्थानं अन्तानं दो धे। **
ह-चतुत्थानं धात्वन्तानं दोआदेसो होति धे परे – सन्नद्धो, कुद्धो, युद्धो, सिद्धो, लद्धो, आरद्धो।
<br>
** @१२१७. डो ढकारे। **
ह-चतुत्थानं धात्वन्तानं डोआदेसो होति ढकारे परे – दड्ढो, वुड्ढो। ढकारेति किमत्थं – दाहो।
<br>
** @१२१८. मतन्तरे गहस्स घर णे वा। **
गरूनं मतन्तरे गह इच्चेतस्स धातुस्स घरादेसो होति वा णपच्चये परेति सवुत्तिकं लक्खणं आभतं; तेसं इमानि उदाहरणानि। किमुदाहरणानि – घरं घरानि - वाति किमत्थं – गाहो इति। एत्थ च “घर सेचने”ति धातुवसेन घरसद्दो निप्फज्जति।
<br>
** @१२१९. दहस्स दो ळत्तं। **
दहधातुस्स दकारो ळत्तं आपज्जते णपच्चये परे वा – परिळाहो परिदाहो वा।
<br>
** @१२२०. धात्वन्तस्स क्विस्मिं लोपो। **
भुजगो सङ्घो इच्चादि।
<br>
** @१२२१. भुजस्स क्वचि लोपो त्वा-त्वानेसु। **
भुत्वा भुञ्जित्वा, भुत्वान भुञ्जित्वान।
<br>
** @१२२२. विदन्ते ऊ। **
लोकविदू।
<br>
** @१२२३. न-म-क-रानं अन्तानं नियुत्ततम्हि। **
नकार-मकार-ककार-रकारानं धात्वन्तानं न लोपो होति इकारयुत्ते तपच्चये परे – हनितुं गमितुं, अङ्कितो, सङ्कितो, रमितो, सरितो, करित्वा। इयुत्ततम्हीति किं – कतो, सतो, हतो।
<br>
** @१२२४. च-जा ण्वुम्हि क-गत्तञ्च। **
चकार-जकारा ककार-गकारत्तं नापज्जन्ति ण्वुपच्चये परे – वाचको, याजको।
<br>
** @१२२५. तत्तं करादीनं अन्तस्स तुम्हि। **
करधातुआदीनं अन्तस्स व्यञ्जनस्स तकारत्तं होति तुपच्चये परे – कत्ता, वत्ता इच्चेवमादि।
<br>
** @१२२६. तुं-तून-तब्बेसु करस्स वा। **
करधातुया अन्तस्स रकारस्स तकारत्तं होति वा तुं तून तब्ब इच्चेतेसु पच्चयेसु – कत्तुं कातुं कत्तून कातुन, कत्तब्बं, कातब्बं।
<br>
** @१२२७. णानुबन्धो कारितं व। **
णकारानुबन्धो पच्चयो कारितं विय दट्ठब्बो वा – दाहो देहो, दायको, नायको, कारी, घायी, दायी इच्चेवमादि। वाति किमत्थं – उपक्खरो।
<br>
** @१२२८. अन’-अका यु-ण्वूनं। **
यु ण्वु इच्चेतेसं पच्चयानं अन अक इच्चेते आदेसा होन्ति – नन्दनं, भवनं, गहणं, नळकारको।
<br>
** @१२२९. क-गत्तं च-जानं। **
च ज इच्चेतेसं धात्वन्तानं ककार-गकारादेसा होन्ति णानुबन्धे पच्चये परे – पाको, यागो।
<br>
** @१२३०. यथासम्भवं धातूनं अन्तक्खरलोपो तुस्मिं तस्मिं पच्चये। **
रथो।
<br>
** @१२३१. कत्तरि कित। **
कत्तुकारके कितपच्चयो होति – करोतीति कारु कारुको कारको, पाचको, कत्ता, जनिता, पचिता, नेता।
<br>
** @१२३२. भाव-कम्मेसु किच्च-क्त-क्खत्था। **
भाव कम्म इच्चेतेसु अत्थेसु किच्च-क्त-क्खत्थपच्चया होन्ति – उपसम्पादेतब्बं, सयितब्बं भवता, कत्तब्बं कम्मं, भोत्तब्बो ओदनो, असितब्बं भोजनं भवता; असितं, सयितं, पचितं भवता, असितं भोजनं भवता, सयितं सयनं भवता, पचितं ओदनं भवता; किञ्चिस्सयो, ईसस्सयो, दुस्सयो, सुस्सयो भवता, किञ्चिस्सयो मञ्चो, ईसस्सयो, दुस्सयो, सुस्सयो।
<br>
** @१२३३. कम्मनि दुतियायं क्तो। **
कम्म इच्चेतस्मिं अत्थे दुतियायं विभत्तियं विज्जमानायं कत्तरि क्तपच्चयो होति – दानं दिन्नो देवदत्तो, सीलं रक्खितो देवदत्तो, भत्तं भुत्तो देवदत्तो, गरुं उपासितो देवदत्तो।
<br>
** @१२३४. ख्यादितो मन अदतो च मस्स तो वा। **
खी भी सु रु हु वा धू हि लू पी अद इच्चेवमादीहि धातूहि मनपच्चयो होति, अदधातुतो च मनपच्चयो होति, मस्स च तो होति वा – खीयन्ति एत्थ उपद्दवूपसग्गादयोति खेमो, भायन्ति एतस्माति भीमो, सवति अभिसवतीति सोमो, रवति गच्छतीति रोमो, हुयतीति होमो, वाति गच्छति पवायति चाति वामो, धुनातीति धूमो, हिनातीति हेमो, लुनातीति लोमो, पीननं पेमो, सुखदुक्खं अदतीति अत्ता।
<br>
** @१२३५. दीघो अदस्स’ आदि मन परे, दस्स तत्तं, उकारागमो मज्झे च। **
अदधातुस्स आदिभूतो सरो दीघो होति मनपच्चये परे, दस्स तकारत्तं होति, मज्झे पन उकारागमो होति वा; सुखदुक्खं अदतीति आतुमा।
<br>
** @१२३६. समादितो थो मो च। **
सम दम दर इच्चेवमादीहि धातूहि थपच्चयो होति मपच्चयो च – किलेसे समेतीति समथो, दमनं दमथो, दरणं दरथो, रहियति उपादियतीति रथो, सपनं सपथो, आवसन्ति तस्मिन्ति आवसथो, यवति मिस्सीभवतीति यूथो, दवति वुद्धिं गच्छतीति दुमो, हिनोतीति हिमो, सीयति बन्धियतीति सीमो सीमा, भायन्ति एतस्माति भीमो, दाति अवखण्डं करोतीति दामो, यातीति यामो, तिट्ठन्ति एतेनाति थामो, इतो चितो च भसतीति भस्मा, सक्कोतीति सामो, तेहि तेहि गुणेहि ब्रूहति वड्ढतीति ब्रह्मा, उसनं दहनं उस्मा, अञ्ञानिपि योजेतब्बानि।
<br>
** @१२३७. अन्तक्खरतो पुब्बक्खरं उपधा। **
अन्तक्खरतो पुब्बक्खरं उपधासञ्ञं भवति।
<br>
** @१२३८. गहस्स’ उपधस्स’ एत्तं असमासे निच्चं। **
गह इच्चेताय धातुया उपधस्स एत्तं होति निच्चं असमासविसये – तं तं वत्थुं गण्हातीति गेहं गेहोतिपि पुल्लिङ्गमिच्छन्ति। असमासेति किं – गहकारं गवेसन्तो ... गहकारक दिट्ठोसि, गहट्ठो, गहकूटं, राजगहं।
<br>
** @१२३९. मसुस्स सुस्स च्छर-च्छेरा। **
मसु इच्चेतस्स पाटिपदिकस्स सुस्स च्छर-च्छेरादेसा होन्ति। एत्थ च मसूति अनिप्फन्नपाटिपदिको निप्फन्नपाटिपदिको वा; दुविधो हि पाटिपदिको – निप्फन्नो चअनिप्फन्नो च; तत्थ निप्फन्नो – कारको पाचको इच्चादि, इतरो घटो पटो इच्चादि। तत्थ मसु मच्छरेति दस्सनतो मस्सतीति मच्छेरोति च इच्छन्ति।
<br>
** @१२४०. आचरस्स च्छरियो च, रस्सो। **
आपुब्बस्स चरधातुस्स च्छर-च्छेरादेसा होन्ति च्छरियादेसो च, आकारो पन रस्सो होति – आभुसो चरितब्बन्ति अच्छरं, एवं अच्छेरं, अच्छरियं। अथ वा अच्छरियन्ति अच्छराय योग्गन्ति अच्छरियं विम्हितहदयेहि अच्छरं पहरितुं युत्तन्तिपि अच्छरियन्ति तद्धितन्तपदं भवति।
<br>
** @१२४१. अल-कल-सलतो लो यो च। **
अल परियत्तियं, कल सङ्ख्याने, सल गतियं – अल्लं, कल्लं, सल्लं, अल्यं, कल्यं, सल्यं।
<br>
** @१२४२. कल-सलतो याणो लाणो च। **
कल्याणं, पटिसल्याणं, कल्लाणो, पटिसल्लाणो। यदा पन “ली सिलेसने”ति धातु, तदा पटिसल्लियनं पटिसल्लानन्ति युपच्चयेन सिद्धं।
<br>
** @१२४३. मथिस्स थस्स ल्ल-ल्लका। **
मथ इच्चेताय धातुया थस्स ल्लादेसो च ल्लकादेसो च होति – मथ विलोळने; मल्लो, मल्लको - मल्लो एव मल्लकोति वा।
<br>
** @१२४४. पेसातिसग्ग-पत्तकालेसु किच्चा। **
पेसने अतिसग्गे पत्तकाले च इच्चेतेसु अत्थेसु किच्चपच्चया होन्ति। एत्थ च पेसनं नाम “कत्तब्बं इदं भवता”ति अनुयुत्तस्स अज्झेसनं, अतिसग्गो नाम “किमिदं मया कत्तब्ब”न्ति पुट्ठस्स वा “उपसम्पन्नेन भिक्खुना सञ्चिच्च पाणो जीविता न वोरोपेतब्बो”ति आदिना नयेन पटिपत्तिनिदस्सनमुखेन वा अनुञ्ञा, पत्तकालो नाम सम्पत्तसमयो, तस्स आरोचने च किच्चपच्चया होन्ति – कत्तब्बं कम्मं भवता, करणीयं किच्चं भवता, भोतब्बं भोजनं भवता, भोजनीयं भोज्जं भवता, अज्झयितब्बं अज्झेय्यं भवता, अज्झयनीयं अज्झेय्यं भवता।
<br>
** @१२४५. अवस्सकाधमिणेसु णी च। **
अवस्सक अधमिण इच्चेतेसु अत्थेसु णीपच्चयो होति किच्चा च – कारीसि मे कम्मं अवस्सं, हारीसि मे भारं अवस्सं। एत्थ च “अवस्स”न्ति वचनं न वत्तब्बं – “कारीसि मे कम्मं, हारीसि मे भार”न्ति एत्तकमेव वत्तब्बं। एवं सन्तेपि अवस्सकत्तं आविकातुं “अवस्स”न्ति वुत्तं; तत्थ कारीसीति अवस्सं कातुं युत्तो’सीति अत्थो, हारी’सीति अवस्सं हरितुं युत्तो’सीति। अधमिणे – दायी’सि मे सतं इणं, धारी’सिमे सहस्सं इणं; एत्थ च दायी’सीति दातुं युत्तो’सि। कत्तब्बं मे भवता कम्मं अवस्सं, दातब्बं मे भवता सतं इणं, धारितब्बं मे भवता सहस्सं इणं, करणीयं भवता किच्चं, अवस्सं कारियं, कय्यं भवता वत्तं।
<br>
** @१२४६. अरह-सक्कादीहि तुं। **
अरह सक्क भब्ब इच्चेवमादीहि योगे सब्बधातूहि तुंपच्चयो होति – अरहा भवं वत्तुं, सक्का भवं जेतुं, भब्बो भवं अरहत्तफलं सच्छिकातुं, अनुच्छविको भवं दूतेय्यं गन्तुं।
<br>
** @१२४७. वज-इज-अञ्ज-सदादितो ण्यो। **
सरणादिगहणतो पठमं येव वजितब्बाति पब्बज्जा, इजनं एजा, समज्जनं समज्जा, निसीदनं निसज्जा, विजाननं वेदेतीति वा विज्जा, विस्सज्जनं विस्सज्जा, निस्सज्जनं निस्सज्जा, हननं वज्झा, हन्तब्बो वज्झो, सयन्ति एत्थाति वा सेय्या, चरणं चरिया, सदनं सज्जा।
<br>
** @१२४८. सन्धातो अ। **
संपुब्बाय धाधातुया अपच्चयो होति – सम्मा चित्तं निधेति एताय सयं वा सद्दहतीति सद्धा।
<br>
** @१२४९. ञादितो च। **
ञाधातादितो च अपच्चयो परो होति – सञ्ञा पञ्ञा, पभा निभा, पुच्छा इच्चेवमादि।
<br>
** @१२५०. रुजादितो छो। **
रुजनं रुच्छा, रिचनं रिच्छा, तिकिच्छनं तिकिच्छा, सङ्कोचनं सङ्कुच्छा, मदनं अभिक्खणं मज्जनन्ति वा मच्छा, लभनं लच्छा; रदीयति विलेखीयति पथिकेहीति रच्छा मग्गो, रथस्स हिताति वा रच्छा महामग्गो; अधोगमनं तिरच्छा; सह गमनं सागच्छा, सम्पुब्बस्स गमुधातुस्स वसेनेव वुत्तं; दुरासनं दुब्भक्खनं दोभच्छा, दुट्ठु रोसनं दोरुच्छा, मुहनं मुच्छा, वसनं वच्छा, कचनं दित्ति कच्छा, सह कथनं साकच्छा, तुदनं तुच्छा, विसनं विच्छा, तथं अवितथन्ति तच्छं, विरूपं गायितब्बन्ति विगच्छं।
<br>
** @१२५१. तिरतो च्छ-च्छाना। **
तिरधातुतो च्छ-च्छानपच्चया होन्ति – तिरच्छो तिरच्छा, तिरच्छानो तिरच्छाना; दुक्खं तिरच्छेसु; तिरच्छानगतो।
<br>
** @१२५२. पिसतो च्छिल्लो। **
पिसनं पिच्छिल्ला।
<br>
** @१२५३. मुसतो त्यु-ट्टु। **
मुसधातुतो त्यु ट्टु इच्चेते पच्चया होन्ति – पाणं चजतीति मच्चु, एवं मट्टु।
<br>
** @१२५४. अथ वा मरतो रत्य। **
अपरेन अट्ठकथाचरियानं नयेन मरधातुतो रत्यपच्चयो होति – मरितब्बसभावताय मच्चो – “एवं जातेन मच्चेन कत्तब्बं कुसलं बहुं”। इदम्पेत्थ सल्लक्खितब्बं – मच्चाति वत्तब्बट्ठाने मातियाति पदं दिस्सति – कम्मबन्धू हि मातियाति।
<br>
** @१२५५. उ-धूतो त्यो। **
उपुब्बाय धूधातुया त्यपच्चयो होति – उद्धं उद्धं धूननं उद्धच्चं।
<br>
** @१२५६. अथ वा उद्धततो भावे ण्यो। **
उद्धतस्स भावो उद्धच्चं, तद्धितन्तं एतं पदं।
<br>
** @१२५७. कु-करतो च। **
कुपुब्बाय करधातुया त्यपच्चयो होति – कुच्छितं कतं करणं कुक्कुच्चं।
<br>
** @१२५८. अथ वा कुकततो भावे ण्यो। **
कुच्छितं कतं कुकतं, कुकतस्स भावो कुक्कुच्चं।
<br>
** @१२५९. अज-सदतो जो। **
अज गतिक्खेपने – अजनं अज्जा; सद विसरण-गत्यावसानेसु – सदनं सज्जा।
<br>
** @१२६०. सत-नत-निततो त्यो। **
सच्चं, नच्चं, निच्चं।
<br>
** @१२६१. कुकतस्स को द्वित्तं, अस्स’ उत्तं ण्यम्हि। **
कुकतस्स सद्दस्स ककारो द्वित्तं आपज्जते, अकारस्स च उत्तं ण्यम्हि पच्चये – कुक्कुच्चं।
<br>
** @१२६२. छादीसु चो धात्वन्तो। **
छादीसु पच्चयेसु धात्वन्तो व्यञ्जनो चकारो होति – मदनं मच्छा, लभनं लच्छा, रदनं रच्छा इच्चेवमादि।
<br>
** @१२६३. द्यो ज्जयुगं। **
दकार-यकारसंयोगो ज्जकारद्वयं आपज्जते – सदनं सज्जा।
<br>
** @१२६४. मुसस्स’ उकारो अत्तं त्यु-ट्टूसु। **
मुसधातुस्स उकारो त्यु-ट्टु पच्चयेसु परेसु अत्तं आपज्जते – मच्चु, मट्टु।
<br>
** @१२६५. धूस्स’ ऊ च त्यम्हि। **
धूधातुस्स ऊकारो च अत्तं आपज्जते त्यम्हि पच्चये परे – उद्धुननं उद्धच्चं।
<br>
** @१२६६. येहि क्वि, तेहि भू-धू-भादीहि’ स्स लोपो। **
क्विपच्चयो येहि धातूहि परो होति, तेहि भू-धू-भादीहि अस्स क्विनो लोपो होति – विभू सयम्भू अभिभू, सन्धु उद्धु, विभा निभा पभा सभा आभा, भुजगो तुरङ्गो; “यमु उपरमे” – वियो; “मन ञाणे” – सुमो; “तनु वित्थारे” – परितो इच्चेवमादि।
<br>
** @१२६७. सच-जानं क-गा णानुबन्धे परे। **
सच-जानं धातूनं च-जानं अन्तानं क-गादेसा होन्ति यथाक्कमं णानुबन्धे पच्चये परे – “उच वियत्तियं वाचायं” – उचनं ओको; पाको सेको सोको विवेको, चागो योगो भोगो रोगो रागो भागो भङ्गो सङ्गो।
<br>
** @१२६८. नुदादीहि यु-ण्वूनं अन’-आननाक’-आननका सकारितेहि च। **
नुद सूद जन इच्चेवमादीहि धातूहि फन्द चिति आण इच्चेवमादीहि सकारितेहि च यु-ण्वुपच्चयानं अन-आनन-अक-आननकादेसा होन्ति यथाक्कमं कत्तरि भाव-करणेसु च – पनुदतीति पनूदनो, एवं सूदनो जननो सवनो लवनो हवनो पवनो भवनो ञाणो असनो समणो एवं कत्तरि। भावे पन – पनुज्जते पनूदनं, सुज्जते सूदनं, जायते जननं, सुय्यते सवनं, लुयते लवनं, हुयते हवनं, पूयते पवनं, भूयते भवनं, ञायते ञाणं, असते असनं, समते समणं, सञ्जानीयते सञ्जाननं, कूयते काननं; - कारिते च – फन्दापयते फन्दापनं, चेतापयते चेतापनं, आणापयते आणापनं - एवं भावे। करणे – नुदन्ति अनेनाति नूदनं, सूदनं जननं सवनं लवनं हवनं पवनं भवनं जाननं असनं समणं। पुन कत्तरि – नुदतीति नुदको, सूदतीति सूदको, जनेतीति जनको, सुणोतीति सावको, लुनातीति लावको, जुहोतीति हावको, पुनातीति पावको, भवतीति भावको, जानातीति जानको, असतीति आसको, उपासतीति उपासको, समतीति समणो; पुन कारिते वा – आणापयतीति आणापको, एवं फन्दापको चेतापको सञ्जाननको इच्चेवमादि।
<br>
** @१२६९. इ-य-त-म-कि-ए-सानं अन्तस्सरो दीघं, क्वचि दुसस्स गुणं, दो रं, स-क्ख’-ई च। **
इ य त म कि ए स इच्चेतेसं सब्बनामानं अन्तो सरो दीघमापज्जते, क्वचि दुस इच्चेतस्स धातुस्स उकारो गुणमापज्जते, दकारो रकारमापज्जते, धातु-अन्तस्स च स क्ख ई चादेसा होन्ति यथासम्भवं, एत्थ च आकारादीनं वुद्धीति गहितत्ता गुणन्ति इकारादीनि सङ्गण्हाति। तत्थ इ इति आदिअक्खरेन इमसद्दं सङ्गण्हाति, म इति आदेसेकदेसेन अम्हसद्दं, ए इति एतसद्दं, स इति समानसद्दं – इममिव नं पस्सतीति ईदिसो, यं इव नं पस्सतीति यादिसो, एवं तादिसो मादिसो कीदिसो एदिसो सादिसो, ईरिसो यारिसो तारिसो मारिसो कीरिसो एरिसो सारिसो, ईदिक्खो यादिक्खो तादिक्खो मादिक्खो कीदिक्खो एदिक्खो सादिक्खो, ईदी यादी तादी मादी कीदी एदी सादी। चसद्दग्गहणेन तेसमेव सद्दानं इ य इच्चेवमादीनं अन्तो च सरो क्वचि दीघत्तमाहु – ईदिक्खो यादिक्खो तादिक्खो मादिक्खो कीदिक्खो एदिक्खो सादिक्खो, सादिसो सदिसो सारिसो, सरिक्खो सारिक्खो।
<br>
** @१२७०. भ्यादितो मति-बुद्धि-पूजादीहि च क्तो। **
भी सुप मिद इच्चेवमादीहि धातूहि मत्यादितो च बुद्धादितो च पूजादितो च क्तपच्चयो होति – भीतो  सुत्तो मित्तो, सम्मतो सङ्कप्पितो सम्पादितो अवधारितो, बुद्धो इतो विदितो तक्कितो, पूजितो अपचायितो मानितो अपचितो वन्दितो सक्कतो गरुकतो।
<br>
** @१२७१. वेपु-सि-दव-वमुतो थु निब्बत्तत्थे। **
वेपनं वेपो, तेन निब्बत्तो वेपथु; सयनं सयो, तेन निब्बत्तो सयथु; दवनं दवो, तेन निब्बत्तो दवथु; वमनं वमो, तेन निब्बत्तो वमथु।
<br>
** @१२७२. भू-कु-दातो त्तिमो। **
भूति भवनं, तेन निब्बत्तं भोत्तिमं; कुत्ति करणं, तेन निब्बत्तं कुत्तिमं; दाति दानं, तेन निब्बत्तं दत्तिमं।
<br>
** @१२७३. हुतो णिमो। **
अवहुति अवहनं, तेन निब्बत्तं ओहाविमं।
<br>
** @१२७४. अञ्ञतोपि ते। **
ते थु-त्तिम-णिमपच्चया अञ्ञस्मापि धातुतो होन्ति, ते मग्गितब्बा, तथा हि कच्चायनप्पकरणे आदिग्गहणं कतं – “वेपु-सि-दव-वमु-कु-दा-भू-ह्वादीहि थुत्तिम-णिमा निब्बत्ते”ति।
<br>
** @१२७५. कु करस्स त्तिमे। **
कर इच्चेतस्स धातुस्स कुआदेसो होति त्तिमपच्चये परे – करणेन निब्बत्तं कुत्तिमं।
<br>
** @१२७६. कुत्तितो वा इमो। **
अथ वा कुत्तिसद्दतो इमपच्चयो होति – करणं कुत्ति, कुत्तिया निब्बत्तं कुत्तिमं; एत्थ च “आकप्पं सरकुत्तिं वा न रञ्ञा सदिसमाचरे”ति पाळि निदस्सनं, अयं नीति साधुकं मनसि कातब्बा।
<br>
** @१२७७. तब्भावकिरियायं इमो। **
तब्भावकिरियायं गम्यमानायं निप्फन्नपाटिपदिकेहि वा अनिप्फन्नपाटिपदिकेहि वा इमपच्चयो होति – अणिमा महिमा लहिमा। सक्कटभासावसेन पन लघिमाति उच्चारियति। तत्थ परमाणुनो विय इद्धिमन्तानं अत्तनो सरीरस्स अतिसुखुमभावकरणं अणिमा, अणुसदिसभावकिरिया अणिमाति निब्बचनीयं; महन्तभावकिरिया महिमा, लहुभावकिरिया लहिमा, सा एव लघिमा। एतानि इत्थिलिङ्गानि।
<br>
** @१२७८. ‘अहं पुब्ब’न्ति किरियायं इको। **
‘अहं पुब्बं गमिस्सामि, अहं पुब्बं गमिस्सामी’ति वा ‘अहं उपट्ठहिस्सामि, अहं उपट्ठहिस्सामी’ति वा एवं पवत्तायं किरियायं गम्यमानायं अहं अहन्ति सद्दतो इकपच्चयो होति – अहमहमिका। इत्थिलिङ्गमिदं पदं।
<br>
** @१२७९. अहोपुरिसतो दप्पने णिको। **
अहङ्कारदप्पने अहोसद्दपुब्बस्मा पुरिससद्दतो णिकपच्चयो होति – अहोपुरिसिका। इदं इत्थिलिङ्गं।
<br>
** @१२८०. तं इव परिकप्पितकीळाभण्डे पुत्तादितो लिको। **
तं वत्थुं इव परिकप्पिते कीळाभण्डे वत्तब्बे पुत्तसद्दादितो लिकपच्चयो होति – पुत्तलिका धीतलिका। इत्थिलिङ्गान’ एतानि।
<br>
** @१२८१. नम्हि अक्कोसे आनि। **
अक्कोसे गम्यमाने नम्हि निपाते उपपदे सति आनिपच्चयो होति सब्बधातूहि – अगमानि ते जम्म देसो, लामकपुरिस देसो तया न गन्तब्बोति अत्थो; अकरानि ते जम्म कम्मं, लामकपुरिस इदं कम्मं तया न कत्तब्बन्ति अत्थो। तत्थ न गमानि अगमानि, न करानि अकरानीति कम्मधारयसमासो, एत्थ च आनिपच्चयवन्तानि पदानि तीसुपि लिङ्गेसु कतरानि लिङ्गानि, सत्तसु विभत्तीसु कतराय विभत्तिया युत्तानि, द्वीसु वचनेसु कतरवचनकानीति चे – तीसु ताव लिङ्गेसु अनियतलिङ्गत्ता सब्बलिङ्गिकानि, सत्तसु विभत्तीसु पठमाय एव विभत्तिया युत्तानि, द्वीसु वचनेसु एकवचनन्तानि चेव पुथुवचनन्तानि च, कथं – अगमानि ते जम्म देसो, अगमानि ते जम्म नाना देसा; अगमानि ते जम्म राजधानी, अगमानि ते जम्म राजधानियो; अगमानि ते जम्म नगरं, अगमानि ते जम्म नगरानि; अकरानि ते जम्म कम्मं, अकरानि ते जम्म कम्मानि; अकरानि ते जम्म घटो, अकरानि ते जम्म घटा; अकरानि ते जम्म कुम्भी, अकरानि ते जम्म कुम्भियोति। इदम्पि पनेत्थ वत्तब्बं – आनिपच्चयवन्तानि पदानि “सेय्यो अमित्तो; एसा व पूजना सेय्यो; एकाहं जीवितं सेय्यो” एवं लिङ्गत्तयानुकूलो सेय्यो इति अयं सद्दो विय लिङ्गत्तयानुकूलानि अव्ययसदिसानि पदानीति वत्तब्बं, तथा हि एतेसं विभत्तिमालापि नत्थि, वचनेसु रूपभेदोपि नत्थि; अयं नीति साधुकं मनसिकातब्बा। नम्हीति किं – विपत्ति ते। अक्कोसेति किं – अगति ते।
<br>
** @१२८२. एकादितो वारत्थे क्खत्तुं। **
एक द्वि ति चतु इच्चेवमादितो गणनतो क्खत्तुंपच्चयो होति वारत्थे – एको वारो एकक्खत्तुं, द्वे वारा द्विक्खत्तुं, तयो वारा तिक्खत्तुं, चत्तारो वारा चतुक्खत्तुं इच्चेवमादि। एत्थ च “तिक्खत्तुं पुरिसे पेसेसी”ति आदीसु तयो वारे पेसेसीति उपयोगबहुवचनवसेन अत्थो दट्ठब्बो।
<br>
** @१२८३. धात्थे वा क्वचि क्खत्तुं। **
अथ वा धासद्दस्स अत्थे एकादितो क्वचि क्खत्तुंपच्चयो होति। एत्थ च धात्थो नाम विभागत्थो, विभागत्थे धापच्चयस्स पवत्तनतो – “सहस्सक्खत्तुं अत्तानं निम्मिनित्वान पन्थको”, एकक्खत्तुं, द्विक्खत्तुं इच्चेवमादि; तत्थ सहस्सक्खत्तुन्ति सहस्सधा अत्तानं निम्मिनित्वाति सम्बन्धो, तथा हि “एकोपि हुत्वा बहुधा होती”ति धासद्दप्पयोगो दिट्ठो, अत्थतो पन सहस्सं अत्तानं निम्मिनित्वाति अत्थो, तथा हि “एकमेका कुमारिवण्णादिवसेन सतं सतं अत्तभावे अभिनिम्मिनी”ति उपयोगवचनप्पयोगो दिस्सति; अयम्पि नीति साधुकं मनसिकातब्बा।
<br>
** @१२८४. मतन्तरे एकादितो सकिस्स क्खत्तुं। **
गरूनं मतन्तरे एक-द्वि-ति-चतु-पञ्च-छ-सत्त-अट्ठ-नव-दसादितो गणनतो सकिस्स क्खत्तुंआदेसो होति, यथा  – एकक्खत्तुं द्विक्खत्तुन्ति आदिकवचनं आगतं, “एकस्स सकिं एकक्खत्तु”न्ति तप्पुरिससमासो वुत्तो; इमिना नयेन द्विन्नं सकिं द्विक्खत्तुं ... पे॰ ... दसन्नं सकिं दसक्खत्तुन्ति विग्गहो च वुत्तो येव होति। एत्थ च “सकिंदेव सुतसोम सब्भि होति समागमो”ति च “सम्पवेधेन्ति वातेन सकिं पीताव माणवा”ति च आदीसु सकिंसद्दो ईसकत्थवाचको अप्पमत्तकत्थवाचको, एकवारन्ति हि तस्स’ अत्थो; यस्मा पन एकवारन्ति अत्थो, तस्मा “एकस्स सकि”न्ति वुत्ते “एकस्स एकवार”न्ति अत्थो सिया “दसस्स सकि”न्ति वुत्ते पन ‘दसस्स एकवार’न्ति अत्थो सिया; तथा हि सकिन्ति एकवारं, असकिन्ति अनेकवारन्ति अत्थो। सुट्ठु विचारेतब्बं इदं ठानं।
<br>
** @१२८५. सुनस्स’ उनस्स’ ओण-वान’-उवान’-ऊण-उनख’-उणाना। **
सुन इच्चेतस्स पाटिपदिकस्स उनस्स ओण-वान-उवान-ऊण-उनख-उण-आ-आनादेसा होन्ति – सोणो स्वानो सुवानो सूणो सुनखो सुणो सा सानो। एत्थ च निप्फन्नपाटिपदिकवसेन सुणाति गच्छतीति सोणो, एवं स्वानो इच्चादि।
<br>
** @१२८६. सुणोतिस्मा वा ओणादयो। **
अथ वा “सु सवने” इच्चेतस्मा धातुतो ओण वान उवान इच्चादयो पच्चया होन्ति. सामिकस्स वचनं सुणातीति सोणो, एवं स्वानो सुवानो इच्चादि।
>सुस्वादेसो तरुणस्स कतो नेह कते सति,>
>इह पण्डितसद्दादि धीरयोगादिकं लभे;>
>नानापकतिभावेन सुसु-तरुण-व-आदयो,>
>ठिता इच्चेवमन्तानं न इट्ठो तादिसो विधि।>
<br>
** @१२८७. उवान-उन-ऊना वा युवस्स’ उवस्स। **
युव इच्चेतस्स पाटिपदिकस्स उवस्स उवान उन ऊनादेसा होन्ति वा – युवानो युनो यूनो तिट्ठति। वाति किं – दहरो युवा नातिब्रहा।
<br>
** @१२८८. वत्तमानातीतेसु णु-यु-ता। **
कारु, वायु, भूतं।
<br>
** @१२८९. भविस्सतिकाले णी घिण गमादितो। **
गमितुं सीलं पकति यस्स सो होति गामी, एवं भाजी; दस्सावी, पट्ठायी।
<br>
** @१२९०. ण्वु तु किरियायं करादितो। **
किरियायं गम्यमानायं धातूहि ण्वु तु इच्चेते पच्चया होन्ति भविस्सतिकाले – करिस्सतीति कारको वजति, भुञ्जिस्सतीति भोत्ता वजति।
<br>
** @१२९१. भाववचने चतुत्थी। **
भावसङ्खाताय किरियाय वचने सति भाववाचकसद्दतो चतुत्थी विभत्ति होति भविस्सतिकाले – पचनं पाको, पाकाय वजति; भोजनं भोगो, भोगाय वजति; नच्चनं नच्चं, नच्चाय वजति।
<br>
** @१२९२. कम्मूपपदे णो। **
कम्मनि उपपदे णपच्चयो होति भविस्सतिकाले – नगरं करिस्सतीति नगरकारो वजति, सालिं लाविस्सतीति सालिलावो वजति, धञ्ञं वपिस्सतीति धञ्ञवापो वजति, भोगं दस्सतीति भोगदायो वजति, सिन्धुं पिविस्सतीति सिन्धुपायो वजति।
<br>
** @१२९३. सेसत्थे स्सं-न्तु-मान’-आना। **
सेसत्थे स्सं स्सन्तु मान आनइच्चेते पच्चया होन्ति भविस्सतिकाले कम्मनि उपपदे – कम्मं करिस्सतीति कम्मं करिस्सं, कम्मं करोन्तो, कम्मं कुरुमानो, कम्मं करानो वजति; भोजनं भुञ्जिस्सतीति भोजनं भुञ्जिस्सं, भोजनं भुञ्जन्तो, भोजनं भुञ्जमानो, भोजनं भुञ्जानो वजति; खादनं खादिस्सतीति खादनं खादिस्सं, खादनं खादन्तो, खादनं खादमानो, खादनं खादानो वजति; मग्गं चरिस्सतीति मग्गं चरिस्सं, मग्गं चरन्तो, मग्गं चरमानो, मग्गं चरानो वजति; भिक्खं भिक्खिस्सतीति भिक्खं भिक्खस्सं, भिक्खं भिक्खन्तो, भिक्खं भिक्खमानो, भिक्खं भिक्खानो वजति।
<br>
** @१२९४. अनियतकाले गमादितो णी। **
चतुमग्गसङ्खातं सम्बोधं गच्छतीति सम्बोधगामी, धम्मो; कामे भुञ्जतीति कामभोगी, पुरिसो।
<br>
** @१२९५. छदादितो तो। **
छद चिन्त सु नी विद पद तनु यत यति अद युज वतु मिद मा पु कल वर वेपु गुप दा इच्चेवमादीहि धातूहि तपच्चयो होति – छत्तं, चित्तं, सुत्तं,नेत्तं, पवित्तं, पत्तं, तन्तं, यत्तं, यन्तं, अत्तं, योत्तं, वत्तं, मित्तं, मत्ता, पुत्तो, कलत्तं, वरत्तं, वेत्तं, गोत्तं, दात्तं। पावचनस्मिं हि न कदाचिपि छत्रं गोत्रं इच्चादीनि दिस्सन्ति, गोत्रभूति पदे पन समासे वत्तमानत्ता तकारो त्रकारं पप्पोति वा, अत्रजोति आदीसुपि।
<br>
** @१२९६. त्रण ति च गरू। **
गरू “छद चिन्त इच्चेवमादितो त्रण इति पच्चयो होती”ति वदन्ति, तेसं मते छत्रं, चित्रं, सोत्रं, नेत्रं, पवित्रं, पत्रं, तन्त्रं, यत्रं, यन्त्रं, अत्रं, योत्रं, वत्रं, मित्रं, मत्रा, पुत्रो, कलत्रं, वरत्रं, वेत्रं, गोत्रं, दात्रं इच्चेवमादि।
<br>
** @१२९७. वदादितो गणे णित्तो। **
वदितानं गणो वादित्तं, एवं चारित्तं, वारित्तं इच्चेवमादि।
<br>
** @१२९८. मिदादितो त्ति-तियो। **
मेत्ति, पत्ति, रत्ति, तन्ति, धाति।
<br>
** @१२९९. उसु-रन्जतो ड्ढ-ट्ठा। **
उड्ढो, रट्ठो; “रट्ठञ्चापि विनस्सतू”ति इमस्मिं ठाने रट्ठसद्दो नपुंसको।
<br>
** @१३००. मतन्तरे दंसस्स दड्ढो। **
गरूनं मतन्तरे दंसधातुस्स दड्ढादेसो होतीति वचनं आगतं – दड्ढो। “दह भस्मीकरणे”ति धातुवसेन दड्ढसद्दप्पवत्ति येव पसिद्धा, न दंसधातुवसेन।
<br>
** @१३०१. सू-वु-असतो थो, ऊ-उ-असानं अतो। **
सू वु अस इच्चेतेहि धातूहि थपच्चयो होति, तेसं धातूनं ऊ-उ-असानं अतादेसो होति – सत्थं, वत्थं, अत्थो।
<br>
** @१३०२. रन्ज’-उदादितो ध-द’-इद्द-क-इरा, कत्थचि ज-दलोपो च। **
रन्ज उदि इदि इच्चेवमादीहि धातूहि ध द इद्द क इर इच्चेते पच्चया होन्ति, कत्थचि ज-दलोपो च – रन्धं; समुद्दो, इन्दो, चन्दो, मन्दो, खुद्दो, छिद्दो, रुद्दो; दलिद्दो; सुक्कं, पक्कं; वजिरं इच्चेवमादि।
<br>
** @१३०३. पटिहरत्व अ-इया हस्सरो एकार-इकार-आकारत्तं। **
पटिपुब्बस्मा हरधातुतो अपच्चयो च इयपच्चयो च होति, हकारस्स सरो एकार-ईकार-आकारत्तं आपज्जते – पटिपक्खे हरतीति पाटिहेरं, एवं पाटिहीरं, पाटिहारियं।
<br>
** @१३०४. मतन्तरे पटितो हिस्स हेरण हीरण। **
गरूनं मतन्तरे पटि इच्चेतस्मा हिस्स धातुस्स हेरण-हीरणआदेसा होन्ति – पाटिहेरं, पाटिहीरं।
<br>
** @१३०५. क कड्यादितो। **
कडि घडि चडि इच्चेवमादितो धातुतो कपच्चयो होति – कण्डो, घण्डो, वण्डो, करण्डो, मण्डो, सण्डो, कुट्ठो, भण्डं, पण्डको, दण्डो, रण्डो, वितण्डो, इसिण्डो, चण्डो, गण्डो, अण्डो, लण्डो, मेण्डो, एरण्डो, खण्डो इच्चेवमादयो अञ्ञेपि सद्दा भवन्ति।
<br>
** @१३०६. खादतो च’ अस्स खन्धो। **
खाद इच्चेवमादितो धातुतो कपच्चयो होति, अस्स च खादधातुस्स खन्धादेसो होति – जातिजरामरणादीहि संसारदुक्खेहि खज्जतीति खन्धो।
<br>
** @१३०७. मतन्तरे खादाम-गमानं खन्ध’-अन्ध-गन्धा। **
गरूनं मतन्तरे खाद अम गम इच्चेतेसं धातूनं खन्ध-अन्ध-गन्धादेसा होन्ति कपच्चयो चाति सवुत्तिकं लक्खणमागतं, अत्रिमानि उदाहरणानि – खन्धो, अन्धो, गन्धो, एवं खन्धको, अन्धको, गन्धकोति। एतेसु अन्ध-गन्धसद्दा “अन्ध दिट्ठूपसंहारे; गन्ध सूचने”ति धातुवसेनापि सिज्झन्ति।
<br>
** @१३०८. पटादितो अलं। **
पट कल कुस इच्चेवमादीहि धातूहि पाटिपदिकेहि च उत्तरपदे अलपच्चयो होति – पटे अलं इति पटलं, एवं कललं, कुसलं, कदलं, भगन्दलं, मेखलं, वक्कलं, तक्कलं, पल्ललं, सद्दलं, मूलालं, बिलालं, विदलं, चण्डालो, पञ्चालो, वालं, वसलो, पचलो, मचलो, मुसलो, गोत्थुलो, पोत्थुलो, बहुलो, बहुलं, मङ्गलं, बहलं, कम्बलं, सम्बलं, बिलालं, अग्गलं इच्चेवमादयो अञ्ञेपि सद्दा भवन्ति।
<br>
** @१३०९. पुथस्स पुथु-पठा। **
पुथ इच्चेतस्स पाटिपदिकस्स पुथु पठ इच्चेते आदेसा होन्ति – पुथुवी, पठमो, पथवी वा।
<br>
** @१३१०. उवस्स’ उकारो अत्तं। **
आदेसभूतस्स उवस्स उकारो अत्तं आपज्जति – पथवी।
<br>
** @१३११. पुथस्स’ उकारो च, थस्स ठत्तं। **
पुथसद्दस्स उकारो च अत्तं आपज्जति, थकारस्स पन ठकारत्तं होति – पठवी। 
<br>
** @१३१२. पुथतो अमो। **
पुथसद्दस्स आदेसभूतस्मा पठसद्दतो अमपच्चयो होति – पठमो सो पराभवो।
<br>
** @१३१३. ससादितो तु-दवो। **
सस दंस अद इच्चेवमादीहि धातूहि तु दु इच्चेते पच्चया होन्ति – सत्तु, दद्दु, अद्दु, मद्दु।
<br>
** @१३१४. चिआदितो ईवरो। **
चीवरं, पीवरो, पीवरं, एत्थ च “पीवरो कच्छपे थूले”ति अभिधानं ञातब्बं।
<br>
** @१३१५. इ मुनादितो। **
मुनि, यति, अग्गि, पति, कवि, सुचि, रुचि, महालि, भद्दालि, मणि। एत्थ च मणीति वजिरो महानीलो इन्दनीलो मरकटो वेळुरियो पदुमरागो पुस्सरागो कक्केतनो पुलोको विमलो लोहितङ्को फलिको पवाळो जोतिरसो गोमुत्तको गोमेदको सोगन्धिको मुत्ता सङ्खो अञ्जनमूलो राजवट्टो अमतंसुको पियको ब्राह्मणी चाति चतुवीसति मणी नाम।
<br>
** @१३१६. ऊरो विदादितो। **
वेदूरो, वल्लूरो, मसूरो, सिन्दूरो, दूरो, कूरो, कप्पूरो, मयूरो, उन्दूरो, खज्जूरो, कुरूरो।
<br>
** @१३१७. णु नु तु हनादितो। **
हनु, जाणु, भाणु, रेणु, खाणु, अणु, वेणु, धेनु, धातु, सेतु, केतु, हेतु।
<br>
** @१३१८. कुटादितो ठो। **
कुट्ठो, कोट्ठो, कट्ठं।
<br>
** @१३१९. मनु-पुर-सुण-कु-सु-इलादितो उस्स-णुस-इसा। **
मनुस्सो मानुसो, पुरिसो, सुणिसा, करीसं, सिरीसो, इलिसो, अलसो, महिसो, सीसं, किसं।
<br>
** @१३२०. अरतो तु, तम्हि अरस्स’ उ। **
अरधातुतो तुपच्चयो होति, तस्मिं तुपच्चये परे अरधातुस्स उकारादेसो होति – तं तं पत्तकिच्चं अरति वत्तेतीति उतु।
<br>
** @१३२१. कर-किरेहि रुणो। **
करोतीति करुणा, किं करोति – साधूनं हदयकम्पनं, किस्मिं सति – परदुक्खे सति, इति परदुक्खे सति साधूनं हदयकम्पनं करोतीति करुणा; किरति परदुक्खं विक्खिपतीतिपि करुणा।
<br>
** @१३२२. क-रुधितो णो, धलोपो णे। **
कसद्दूपपदस्मा रुधधातुतो णपच्चयो होति, तस्मिं णपच्चये परे धकारस्स व्यञ्जनस्स लोपो होति, एत्थ च अनुबन्धेन किच्चं नत्थि – कं रुन्धतीति करुणा, एत्थ कसद्दो सुखत्थवाचको।
<br>
** @१३२३. धातुसरस्स’ अत्तं। **
किरतीति करुणा।
<br>
** @१३२४. चरस्मा णको भक्खने। **
चरधातुस्मा णकपच्चयो होति भक्खनत्थे. अत्तनि पवेसिते सत्ते चरति भक्खतीति चारको, चोरबन्धनचारको च संसारचारको च, ण्वुपच्चयेन सिद्धेपि पयोगे णकपच्चयकरणं ‘देसचारको’, “चारिकं चरमानो”ति च आदीसु चरधातु गतिअत्थवाचको, सो न दुल्लभो, अयमेव दुल्लभतरोति दस्सनत्थं।
<br>
** @१३२५. मे-धरुद्दानतो अ। **
मेसद्दो आदाने धर धारणेति एवं मच्छुद्दानं विय यं होति धातुद्दानं, ततो अपच्चयो होति – सुखुमम्पि अत्थं धम्मञ्च खिप्पं मेति गण्हाति धारेति चाति मेधा, तेनाह अट्ठसालिनियं “खिप्पं गहण-धारणट्ठेन मेधा”ति।
<br>
** @१३२६. मिधुतो ण। **
मिधुधातुतो णपच्चयो होति – सम्मोहं मेधति हिंसति विनासेतीति मेधा।
>खादधातुवसा वापि, खनुधातुवसेन वा;>
>खनितो वापि धातुम्हा, धातो खंपुब्बतोपि वा;>
>खन्धसद्दस्स निप्फत्तिं, सद्दसत्थविदू वदे।>
>एवमादिप्पकारेहि, नाना व्युप्पत्ति मे रुता;>
>हेट्ठा तस्सा इमानेता, लक्खणानि भवन्ति हि।>
<br>
इमस्मिं पन ठाने तानि विसेसलक्खणानि वत्वा इदानि सामञ्ञलक्खणानि च विसेसलक्खणानि च ईसकं वदाम –
<br>
** @१३२७. ठाने वण्णागमो।**
<br>
** @१३२८. ठाने वण्णविपरिययो। **
<br>
** @१३२९. ठाने वण्णविकारो। **
<br>
** @१३३०. ठाने वण्णविनासो। **
<br>
** @१३३१. ठाने धातूनं अत्थातिसययोगो। **
<br>
** @१३३२. ठाने रस्सानं दीघत्तं। **
<br>
** @१३३३. ठाने दीघानं रस्सत्तं। **
<br>
** @१३३४. ठाने सरानं अञ्ञस्सरत्तं। **
<br>
** @१३३५. ठाने व्यञ्जनानं अञ्ञव्यञ्जनत्तं। **
<br>
>“पब्बाजितो पब्बजितो”, इच्चादीसु यथाक्कमं;>
>न दीघो रस्सतं याति, न रस्सो याति दीघतं।>
>“वको बको”ति आदिम्हि, न व-बानं ब-वत्तनं;>
>न “याति यन्ति” चेतेसं, अत्थो दुट्ठो भवे हवे॥>
<br>
** @१३३६. ठाने सरानं व्यञ्जनत्तं। **
<br>
** @१३३७. ठाने व्यञ्जनानं सरत्तं। **
इमानि सामञ्ञलक्खणानि, इदानि विसेसलक्खणानि भवन्ति –
<br>
** @१३३८. यथारहं इवण्णागमो भू-करेसु। **
भूधातु-करधातूसु परेसु नामिकपदतो यथारहं इकार-ईकारागमो होति – सीतिभूतो, ब्यन्तिभूतो ब्यन्तिकतो, ब्यन्तिं अकासि, यानिकता बहुलिकता; चित्तिकतंइच्चादि, एवं इकारागमो। आचरिया पन यानिकताति एत्थ ईकारस्स रस्सत्तकरणं इच्छन्ति, तेसं मते एको ईकारागमोयेव, इकारागमेन किच्चं नत्थि। अस्माकं पन मते यथारहं इकार-ईकारागमानं वुत्तत्ता रस्सत्तकरणेन किच्चं नत्थि। ईकारागमो यथा – सम्मुखीभूतो, कद्दमीभूतं, एकोदकीभूतं, सरणीभूतं, भस्मीकतं इच्चादि, एवं ईकारागमो। यथारहन्ति किं – मनुस्सभूतो, कम्मकारो। इदं पनेत्थ सिक्खितब्बं – विगतन्तो भूतो ब्यन्तिभूतो, ब्यन्तो कतो ब्यन्तिकतो पापधम्मो, ब्यन्ता कता ब्यन्तिकता किलेसा, ब्यन्तं कतं ब्यन्तिकतं तण्हावनं, ब्यन्तानि कतानि ब्यन्तिकतानि अकुसलानि, ब्यन्ता कता ब्यन्तिकता तण्हा, किलेसं ब्यन्तं अकासि, ब्यन्तिं अकासि, किलेसे ब्यन्ते अकासि, ब्यन्ती अकासि, पापं ब्यन्तं अकासि ब्यन्तिं अकासि. पापानि ब्यन्तानि अकासि ब्यन्ती अकासि; तण्हायो ब्यन्ता अकासि ब्यन्ती अकासि; चित्ते कतं चित्तिकतं, तथाहि “चित्तिकतट्ठेन चेतिय”न्ति वुत्तं, गरुकतट्ठेन पूजारहट्ठेनाति च वुत्तं होति, इदं पनेत्थ निब्बचनं – चेते चेतसि चित्ते कतं ठपितन्ति चेतियं - चित्तिकतट्ठेन रतनन्ति इदं पन निब्बचनत्थवसेन वुत्तं न होति, अथ किन्ति चे – लोके रतनन्ति सम्मतस्स वत्थुनो गरुकातब्बभावेन वुत्तं, तथा हि अट्ठकथासु वुत्तं – “चित्तिकतं महग्घञ्च, अतुलं दुल्लभदस्सनं, अनोमसत्तपरिभोगं रतनं तेन वुच्चती”ति, तत्र चित्तिकतट्ठेन रतनं महग्घट्ठेनापि रतनं अतुलट्ठेनापि रतनं दुल्लभदस्सनट्ठेनापि रतनं अनोमसत्तपरिभोगट्ठेनापि रतनन्ति अधिप्पायो, इदं पनेत्थ निब्बचनं – यथा “गतेने’ता पलोभेन्ती”ति आदीसु गमनं गतन्ति वुच्चति, एवमेव रमणं रतन्ति वुच्चति, लोकस्स रतं रमणं अभिरतिं जनेतीति रतनं जकारलोपवसेन, तं रतनं सरूपतो लोकियमहाजनेन सम्मतं हिरञ्ञसुवण्णादिकञ्च चक्कवत्तिरञ्ञो उप्पन्नं चक्करतनादिकञ्च सब्बुक्कट्ठपरिच्छेदवसेन बुद्धादिसरणत्तयञ्च कतञ्ञूकतवेदिपुग्गलादिकञ्च दट्ठब्बं। केचि पन चित्तिकतट्ठेनाति एत्थ विचित्रकतट्ठेनाति अत्थं वदन्ति। तं न गहेतब्बं, इध चित्तसद्दस्स हदयवाचकत्ता “चित्तिकत्वा सुणाथ मे”ति आहच्च पाळियं विय – तस्मा केहिचि वुत्तं तं अत्थं अग्गहेत्वा ‘चित्ते कतं चित्तिकत’न्ति अत्थोयेव गहेतब्बो, तथा हि बुद्धादिरतनत्तये उप्पन्ने देवमनुस्सा अञ्ञत्थरतनसञ्ञम्पि अनुप्पादेत्वा तमेव सातिसयं चित्ते करोन्ति सक्करोन्ति गरुं करोन्ति मानेन्ति पूजेन्तीति दट्ठब्बं; अयं नीति अतीव सुखुमा साधुकं मनसिकातब्बा. “पस्स चित्तिकतं बिम्बं मणिना कुण्डलेन चा”ति आदीसु पुब्बे अविचित्रं इदानि विचित्रं कतन्ति चित्तिकतन्ति अत्थो गहेतब्बो; अयं नीति पुरिमा विय सुखुमा, वाचापि चित्तिकातब्बा व।
<br>
** @१३३९. सञ्ञायं उद्धमुखस्स ध-मलोपो, उतो अकं, खतो अलं। **
सञ्ञायं भिधेय्यायं उद्धमुखसद्दस्स धकार-मकारलोपो होति, उकारस्मा अकंआगमो होति, खकारस्मा पन अलपच्चयो होति – उद्धं मुखं अस्साति उदुक्खलं। सञ्ञायन्ति किं – उद्धमुखो हुत्वा निसीदि।
<br>
** @१३४०. वारिस्स वो वाहके, वाहकस्स वस्स लो। **
सञ्ञायं अभिधेय्यायं वारिसद्दस्स सब्बस्सेव वकारादेसो होति वाहकसद्दे परे, तस्स च
वाहकसद्दस्स वकारस्स लकारादेसो होति – वारिं वहतीति वारिवाहको, सो एव अनेन लक्खणेन वलाहको। वाहकेति किं – यथा वारिवहो पूरो।
<br>
** @१३४१. सयने छवस्स सु, यस्स लोपो, सस्सरो दीघं। **
सञ्ञायं अभिधेय्यायं सयनसद्दे परे छवसद्दस्स सब्बस्सेव सुआदेसो होति, सयनसद्दस्स यकारलोपो च होति, सकारस्स सरो च दीघं पप्पोति – छवानं सयनं छवसयनं, तदेव अनेन लक्खणेन सुसानं।
<br>
** @१३४२. ब्रूनो भि सदे, सदस्स च सो ईपच्चये। **
सञ्ञायं अभिधेय्यायं ब्रूधातुस्स सब्बस्सेव भिआदेसो होति सदधातुम्हि परे, सदधातुस्स च सकारादेसो होति ईपच्चये परे – ब्रूवन्तो एतिस्सं सीदन्तीति भिसी।
<br>
** @१३४३. बह्वक्खरेसु सञ्ञिच्छायं इट्ठग्गाहो। **
सञ्ञायं इच्छायं सतिया बह्वक्खरेसु इच्छितब्बानं अक्खरानं गहणं होति, इतरे लोपं आपज्जन्ति, तं यथा – भवेसु वन्तगमनोति वा भवेसु गमनं वन्तोति वा भगवा; मेहनस्स खस्स माला मेखला, केचि पन आचरिया “मेख कटिविचित्ते”ति धातुं वदन्ति, तेसं मते अलपच्चयो होति – जीवनस्स मूतो जीमूतो। सद्दसत्थविदू पन “पिसोदरादीनि यथोपदिट्ठ”न्ति परिभासालक्खणं वत्वा पिसोदर-वलाहक-मेखल-जीमूत-सुसान-उदुक्खल-पिसाच-भिसी-मयूरसद्दे अविहितलक्खणे साधेतुं “वण्णागमो”ति आदिना पञ्चविधं निरुत्तिं वदिंसु, मूलविभुजादयो सद्दे च साधेतुं “मूलविभुजादीहि उपसङ्ख्यान”न्ति लक्खणं वदिंसु, सासनिकेसुपि निरुत्तञ्ञुनो आचरिया पञ्चविधं निरुत्तिं आहंसु – 
>वण्णागमो वण्णपरिययो च, द्वे चापरे वण्णविकारनासा;>
>धातूनं अत्थातिसयेन योगो, तदुच्चते पञ्चविधं निरुत्ति”न्ति।>
<br>
** @१३४४. दातो क्खिणो। **
दाधातुतो क्खिणपच्चयो होति – दातब्बा दक्खिणा।
<br>
** @१३४५. दक्खतो इणो। **
दक्खधातुतो इणपच्चयो होति – दक्खन्ति वड्ढन्ति सत्ता एतायाति दक्खिणा।
<br>
इध अनिद्दिट्ठानि अञ्ञानिपि उदाहरणानि यथावुत्तेहि लक्खणेहि साधेतब्बानि।
<br>
** @१३४६. भाववाचको णो पुल्लिङ्गे। **
पविसनं पवेसो, फुसनं फस्सो इच्चादि।
<br>
** @१३४७. तो नपुंसके। **
भाववाचको तपच्चयो नपुंसकलिङ्गे होति – गमनं गतं, सुपनं सुत्तं, आसीसनं आसिट्ठं, बुज्झनं बुद्धं, निसीदनं निसिन्नं इच्चादि।
<br>
>सद्दत्थे सासने सत्थु, सब्बगुत्तमकित्तिनो;>
>अकिच्छत्थाय सोतूनं, किब्बिधानं पकासितं।>
<br>
<br>
इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे किब्बिधानकप्पो नाम छब्बीसतिमो परिच्छेदो।
