॥ नमो तस्स भगवतो अरहतो सम्मासम्बुद्धस्स॥  
<br>
#**सद्दनीतिप्पकरणं (सुत्तमाला)**#  
<br>
###**२०. सन्धिकप्प**###
<br>
इतो परं उद्देसानुक्कमेन सलक्खणो सन्धि-नामादि-भेदो भविस्सति। एत्थ च लक्खणन्ति सुत्तं वुच्चति, सुत्तस्स हि अनेकानि नामानि: सुत्तं लक्खणं वचनं योगो आरम्भो सत्थं वाक्यं यतनन्ति।   
<br>
>ये सन्धि-नामादिपभेददक्खा >
>हुत्वा विसिट्ठे पिटकत्तयस्मिं >
>कुब्बन्ति योगं परमानुभवा, >
>विन्दन्ति कामं विविधत्थसारं;      १>
>ये तप्पभेदम्हि अकोविदा, ते >
>योगं करोन्ता पि सदा महन्तं >
>सम्मूळ्हभावेन पदेसु कामं >
>सारं न विन्दुं पिटकत्तयस्मिं;      २>
>तस्मा अहं सोतुहितत्थमादो >
>सन्धिप्पभेदं व पकासयिस्सं >
>सञ्ञाविधानादिविचित्रनीतिं >
>धम्मानुरूपं कतसाधुनीतिं।         ३>
<br>
<br>
त्थ यस्मा सन्धिकिच्चं नाम, लोणधूपनं विय सब्बव्यञ्जनेसु सब्बकम्मिकअमच्चो विय च सब्बराजकिच्चेसु, सब्बत्थ इच्छितब्बं होति, तस्मा सन्धि-नाम-कारक-समासादिप्पभेदेसु सन्धिप्पभेदं व पठमं पकासयिस्सामि। एवं तं पकासेन्तो चहं पठमतरं वण्णत्तं उपगतस्स सद्दस्स उप्पत्तिं येव सञ्ञाविधानादीहि सद्धिं पकासेस्सामि:   
आकसानिलप्पभेदो देहनिस्सितो चित्तजसद्दो येव वण्णत्तं उपगतो सद्दो। एवंभूतो च एस न सकलकाये उप्पज्जति, कोचि हि सद्दो उरसि, कोचि कण्ठे, कोचि सिरसीति तीसु ठनेसु उप्पज्जति; विसेसतो पन भगवतो सद्दो कप्पसतसहस्साधिकानि चत्तारि असंखेय्यानि पूरितदानसीलादिपारमिपुञ्ञेन परिसोधितवत्थुत्ता नाभितो पट्ठाय समुट्ठहन्तो महाब्रह्मुनो सरो विय पित्तसेम्हादीहि अपलिबुद्धो विसुद्धो अट्ठङ्गसमन्नागतो हुत्वा समुट्ठाति। एवं तीसु ठानेसु उप्पन्नो सो चित्तजसद्दो कण्ठ-तालु-मुद्ध-दन्त-ओट्ठसंखातानि पञ्च ठानानि घट्टेत्वा वण्णत्तं उपगच्छति। ‘इदं वक्खामि’ ति हि वितक्कयतो विचारयतो तेसु तेसु ठानेसु उप्पन्नाय चित्तजपथवीधातुया उपादिण्णकपथवीधातुघट्टनेन सद्दो जायति: एवं सो सद्दो द्विन्नं धातूनं घट्टनवसेन पञ्च ठानानि घट्टेत्वा वण्णत्तं पापुणाति ति वेदितब्बं।  
इमस्मिं सद्दनीतिप्पकरणे सुत्तानि सवुत्तिकानि च अवुत्तिकानि च कत्वा वदाम:  
<br>
**१.** **अप्पभुत’एकतालिस सद्दा वण्णा।**  
भगवतो पावचने अकारप्पभुती एकचत्तालिस सद्दा वण्णा नाम भवन्ति, सेय्यथीदं: अ  आ इ  ई  उ  ऊ  ए  ओ; क  ख  ग  घ  ङ,  च  छ  ज  झ  ञ,  ट  ठ  ड  ढ  ण,  त  थ  द  ध  न, प  फ  ब  भ  म, य  र  ल  व,  स  ह  ळ  अं। वण्णीयति कथीयति अत्थो एतेही ति वण्णा। वण्णसञ्ञाय किं पयोजनं: “हो धस्स वण्णसन्धिम्हि” इच्चादिसु असम्मोहो किच्चसिद्धि च।  
<br>
**२. अक्खरा च ते।**  
ते अकारप्पभुति एकचत्तालीस सद्दा अक्खरा च नाम भवन्ति। अक्खरा ति केनट्ठेन अक्खरा: अक्खयट्ठेन अक्खरट्ठेन च; यं हि खयं गच्छति परिहायति, तं खयन्ति वुच्चति; यं पन खरं होति थद्धं, तं खरन्ति वुच्चति, – इमे पन वण्णा संखार-विकार-लक्खण-निब्बान-पञ्ञत्तिसंखातेसु पञ्चसु ञेय्यपथेसु वत्तमाना पि नेव खयं गच्छन्ति न परिहायन्ति उपरूपरि दिस्सन्ति, अतिसुखुमगम्भीरसंकेतेसु परिवत्तमाना पि खरत्तं थद्धभावं न गच्छन्ति अतिविय मुदू हुत्वा अत्थवसेन न खरन्ति, तस्मा अक्खरा ति वुच्चन्ति। अयं पन एत्थ साधिप्पायो विग्गहो: न क्खरन्तीति अक्खरा, पमाणतो एकचत्तालिसमत्ता येव हुत्वा अनन्तं अभिधेय्यं पि पत्वा न खीयन्तीति अत्थो ति। अक्खर-सञ्ञाय किं पयोजनं: "अक्खरतो कारो; अक्खरानं सन्निपातं जञ्ञा पुब्बापरानि चा"ति आदिसु असम्मोहो किच्चसिद्धि च। इतो परं संखेपरुचित्ता न सरसञ्ञादिसु पयोजनं कथेस्साम।  
<br>
**३. तत्थ अट्ठदो सरा।**  
तत्थ अक्खरेसु अकारप्पभुतिसु आदो अट्ठ अक्खरा सरा नाम भवन्ति, सेय्यथीदं: अ  आ  इ  ई  उ  ऊ  ए ओ। सरन्ति सुय्यमानतं गच्छन्तीति सरा, अत्तसंसट्ठानि वा व्यञ्जनानि सारेन्ति सुय्यमानतं गमेन्तीति पि सरा; नेरुत्तिका पन वदन्ति: “सयं राजन्तीति स-रा” ति।  
<br>
**४. एकमत्ता आदि-ततिय-पञ्चमा रस्सा।**  
तत्थ सरेसु आदि-ततिय-पञ्चमा एकमत्ता सरा रस्सा नाम भवन्ति, सेय्यथीदं: अ  इ  उ। मत्तासद्दो चेत्थ नि(म्)मिसनुम्मिसनसंखातं परित्तकालं वदति, याव हि कल्लसरीरो एकवारं नि(म्)मिसनं करोति, एत्तकं एकमत्तानं रस्सानं पमाणं। रस्सेन कालेन वत्तब्बत्ता रस्सा।  
<br>
**५. अञ्ञे द्विमत्ता दीघा।**  
तत्थ सरेसु रस्सेहि अञ्ञे द्विमत्ता सरा दीघा नाम भवन्ति, सेय्यथीदं: आ  ई  ऊ  ए  ओ। दीघेन कालेन वत्तब्बत्ता दीघा, वुत्तञ्हेतं विनयट्ठकथायं: “दीघन्ति दीघेन कालेन वत्तब्बो आकारादि, रस्सन्ति ततो उपड्ढकालेन वत्तब्बो अकारादी”ति; अक्खरानं हि सण्ठानाभावतो सण्ठानवसेन दीघ-रस्सता नूपलब्भति, उच्चारणकालवसेन पन लब्भति।  
<br>
**६. सेसा अड्ढमत्ता व्यञ्जना।**
सरतो सेसा रस्ससरतो अड्ढमत्ता ककारादयो सब्बे अक्खरा व्यञ्जना नाम भवन्ति, सेय्यथीदं: क  ख  ग  घ  ङ, च  छ  ज झ  ञ, ट  ठ  ड  ढ  ण, त  थ  द  ध  न,  प फ  ब  भ   म,  य  र  ल  व,  स  ह ळ अं।  ककारादिसु अकारो उच्चारणत्थो। धी भू गो ति आदिसु सरं निस्साय, बुद्धो भगवा ति आदिसु पन ससरं वण्णसमुदायं निस्साय अत्थं व्यञ्जयन्ति पाकटं करोन्तीति व्यञ्जना; सद्धम्मनेरुत्तिका पन “सरं जनेन्तीति व्यञ्जनानी”ति वदन्ति, “सरे अनुगच्छन्तीति व्यञ्जनानी”ति वेदविदू।  
<br>
**७. कादि मन्ता वग्गा।**  
तेसं खो व्यञ्जनानं ककारादयो मकारन्ता वग्गा नाम भवन्ति, सेय्यथीदं: क  ख  ग  घ  ङ, च  छ  ज  झ  ञ, ट  ठ  ड  ढ  ण, त  थ  द  ध  न,  प फ  ब  भ   म।  तत्थ पठमो कवग्गो, दुतियो चवग्गो, ततियो टवग्गो, चतुत्थो तवग्गो, पञ्चमो पवग्गो ति पञ्चविधा वग्गा। वग्गन्ति पञ्च-पञ्चविभागेन गच्छन्ति पवत्तन्ती (ति वग्गा), वग्गीयन्ति वा 'पञ्च-पञ्चविभागेन इमे ठिता’ति गमीयन्ति ञायन्तीति वग्ग; अपि च समूहत्थो वग्गसद्दो, एवं समूहट्ठेनपि वग्गा।  
<br>
**८.  अं इं उं इति यं सरतो परं सुय्यति, तं निग्गहीतं।**  
यं सद्दरूपं अं  इं  उं  इति सरतो परं हुत्वा सुय्यति, तं निग्गहीतं नाम भवति, सेय्यथीदं:  “अहं केवट्टगामस्मिं अहुं केवट्टदारको” इच्चादिसु रस्सत्तयतो परं बिन्दु निग्गहीतं नामाति दट्ठब्बं। तं पन सासनिकपयोगवसेन रस्ससरं निस्साय गय्हति उच्चारीयतीति निग्गहीतन्ति वुच्चति; करणानि वा निग्गहेत्वा अविवटेन मुखेन सानुनासिकं कत्वा ईरितन्ति निग्गहीतं, वुत्तं पि चेतं: “निग्गहीतन्ति यं करणानि निग्गहेत्वा अविस्सज्जेत्वा अविवटेन मुखेन सानुनासिकं कत्वा वत्तब्ब”न्ति। एत्थ च “निग्गहीत”न्ति सासने वोहरो, सद्दसत्थे पन तं “अनुस्वारो”ति वदन्ति।  
<br>
**८.  अ आ अवण्णो  इ  ई   इवण्णो   उ  ऊ  उवण्णो, ते एव युगळ सवण्णा, एकार-ओकारा असवण्णा।**  
सवण्णा सरूपा; अवण्णादीनं सेसा छ छ असरूपा, एकारस्स सत्त तथ’ ओकारस्स। एत्थ च एकार-ओकारा अत्तना समानकरणानं अभावतो अस(मानक)वण्णा ति च अञ्ञेहि असमानसुतित्ता असरूपाति च नामं लभन्ति; अवण्णादयो पन युगळवसेन सवण्णा ति च अञ्ञे सरे उपनिधाय असरूपाति च नामं लभन्ति, समानकरणत्ता पन असवण्णाति नामं (न) लभन्ति। तत्थ सवण्णाति समानकरणा, समानक्खरुप्पत्तिट्ठाना ति वुत्तं होति; असवण्णा ति असमानकरणा, असमानक्खरुप्पत्तिट्ठाना ति वुत्तं होति; वण्णसद्दो च एत्थ करणवाचको दट्ठब्बो, तथा हि “वण्ण वण्णकिरिया-वित्थार-गुण-वचनेसू”ति धातु दिस्सति; करणन्ति च कण्ठादि अक्खरुप्पत्तिट्ठानं वुच्चति, तं हि करोन्ति उच्चारेन्ति एत्थ अक्खरानीति करणन्ति वुच्चति — इति समानकरणा सवण्णा, असमानकरणा असवण्णा। सरूपाति समानसुतिनो, असरूपति असमानसुतिनो। एत्थ च रूप-सद्देन सुति वुत्ता, सुतीति च सवणं वुच्चति, तञ्च सद्दस्सेव होति: सुतो सद्दो अत्थं पकासेति, रूपसद्दो च पकासनत्थो, तथा हि “रूप रूपकिरियाय”न्ति धातु दिस्सति रूपयतीति रूप”न्ति निब्बचनञ्च, तस्मा पकासनत्थवाचकेन रूपसद्देन सुति वुत्ता - इति समानसुतिनो सरूपा, असमानसुतिनो असरूपाति सन्निट्ठानं।  
<br>
**९.  दिघो गरु।**  
आ  ई  ऊ , भू   धी   मा।  
<br>
**१०. संयोगपरो च।**  
वत्वा, गन्ता, “यस्स न क्खमति”।  
<br>
**११. असरव्यञ्जनतो पुब्बरस्सो च।**  
“सुखं इसि; बुद्धं सरणं गच्छामि”। बुद्धं सरणं गच्छामि।  
<br>
**१२. रस्सो लहु।**  
अ   इ   उ,  पठति   वदतु।  
<br>
**१३. असंयोगपरो च।**  
यस्स न खमति।  
<br>
**१४. वग्गेसु पठम-ततियं सिथिलं।**  
क-च-ट-त-पा चेव ग-ज-ड-द-बा च।  
<br>
**१५.  दुतिय-चतुत्थं धनितं।**  
ख-छ-ठ-थ-फा चेव घ-झ-ढ-ध-भा च।  
<br>
**१६.  सिथिलं अफुट्ठं, धनितं फुट्ठं।**  
सद्दसत्थविदुनो वग्गानं फुट्ठत्तं य-र-ल-वानं ईसकम्फुट्ठत्तं वदन्ति, सासनिका पन वग्गानं येव फुट्ठत्तञ्च अफुट्ठत्तञ्च वदन्ति। एत्थ च सासनिकानं मतेन वग्गेसु यं अक्खरं सिथिलाकारेन ठानं फुसति, तं फुट्ठम्पि समानं सिथिलाकारेन फुट्ठत्ता अफुट्ठन्ति गहेतब्बं, एवञ्हि सति न कोचि तेसं विरोधो।  
<br>
**१७. पठम-दुतियानि सो च अघोसा।**  
क  ख,  च  छ,  ट  ठ,  त  थ,  प  फ,  स।  
<br>
**१८. ततिय-चतुत्थ-पञ्चमा य-र-ल-व-ह-ळा घोसवन्तो।**  
ग  घ  ङ,  ज  झ  ञ,  ड  ढ  ण,  द  ध  न,  ब  भ  म,  य  र  ल  व  ह  ळ।  सद्दसत्थविदुनो निग्गहीतसङ्खातस्स अनुस्वारस्सा पि घोसवन्तत्तं इच्छन्ति, सासनिका पन तस्स घोसाघोसविनिम्मुत्तत्तं येव इच्छन्ति। 
<br>
**१९. परपदेन सम्बन्धित्वा वुत्तं सम्बद्धं।**  
अनाथपिण्डिकस्सारामे; “नारह’तायस्मा अम्बट्ठो”।  
<br>
**२०. पदच्छेदं कत्वा वुत्तं ववत्थितं।**  
अनाथपिण्डिकस्स आरामे; “न अरहति आयस्मा अम्बट्ठो”।  
<br>
**२१. करणानि अनिग्गहेत्वा विवटेन मुखेन वत्तब्बं विमुत्तं।**  
“धम्मट्ठितता धम्मनियामता; कुसला धम्मा” 
<br>
<center>- इति मूलसञ्ञाविधानं निट्ठितं।  </center>
<br>

### सिक्खाविधानं ### 
अथ सिक्खाविधानं भवति:  
<br>
**२२. “क्वचि संयोगपुब्बा एकार-ओकारा रस्सा व वत्तब्बा।**  
एत्थ ‘सेय्यो, ओट्ठो, सोत्थि’। क्वचीति किं: “मञ्चे त्वं निखणं वने; पुत्तो त्याहं महाराज”।  
<br>
कत्थचि करणं ठानन्ति वुच्चति, इध पन ठानकरणानं विसेसो दट्ठब्बो:  
<br>
**२३. ठान-करण-पयतनेहि वण्णानं उप्पत्ति।**  
ठानं कण्ठादीनि पञ्च, निग्गहीत–*ङ-ञ-ण-न-मा*नं वा ठानभूताय नासिकाय सद्धिं छ, वग्गन्त-*य-र-ल-व-ळे*हि युत्तहकारस्स ठानभूतेन उरेन सद्धिं सत्त। करणं जिव्हामज्झादि। पयतनं संवुतादिकरणविसेसो — *अ*वण्ण-*क*वग्ग-*ह*कारा कण्ठजा, *इ*वण्ण-*च*वग्ग-*य*कारा तालुजा, *उ*वण्ण-*प*वग्गा ओट्ठजा, *ट*वग्ग-*र*-*ळ*कारा मुद्धजा, *त*वग्ग-*ल*-*स*कारा दन्तजा, *ए*कारो कण्ठतालुजो, *ओ*कारो कण्ठोट्ठजो, *व*कारो दन्तोट्ठजो, निग्गहीतं नासिकट्ठानजं, वग्गन्ता सकट्ठाननासिकट्ठानजा, *य-र-ल-व-ळ*-पन्चमेहि युत्तो हकारो उरसिजो, केवलो कण्ठजो व, सासनिकप्पयोगतो पन ङकारवज्जितो: 
>*ञ-ण-न-मे*हि संयुत्तो तथा *य-ल-व-ळे*हि हो > 
>सासने ओरसो ञेय्यो, कण्ठजो येव केवलो:		४ > 
>*ञ्हि तण्हा न्हुसासुम्ह मुय्हते वुल्हते* तथा  
>*अव्हितो रूळ्हि* इच्चेते पयोगा होन्ति सासने;		५ >
<br>
जिव्हामज्झं तालुजानं कारणं, जिव्होपग्गं मुद्धजानं, जिव्हग्गं दन्तजानं; सेसा सकट्ठानकरणा। संवुतत्तं अकारस्स, विवटत्तं आकारादीनं सकार-हकारानञ्च। 
<br>
-- सरा निस्सया, व्यञ्जना निस्सिता: पञ्चट्ठानक्कम-निस्सयादितो अक्खरक्कमो. एत्थे’तं वदमि: 
>पञ्चन्नं खलु ठानानं पटिपाटिवसेन च > 
>निस्सयादिप्पभेदेहि पवुत्तो अक्खरक्कमो।			६ > 
<br>
### - इति सिक्खाविधानं निट्ठितं।###
<br>

#उपकरणसञ्ञाविधानं#
<br>
अथ उपकरणसञ्ञाविधानं भवति: 
<br>
**२४. पुब्ब-परादीनि सन्धिकिरियोपकरणानि।**  
पुब्बं परं लोपो आगमो संयोगो वियोगो परनयनं विपरियायो विकारो विपरीतो च। पठमुच्चारितं पुब्बं, पच्छा उच्चारितं परं; सतो विनासो लोपो यस्स अत्थो युज्जति सद्दो च न पयुज्जति सो पि लोपो, अञ्ञतो वण्णगमनं आगमो; सरानन्तरिकानं द्विन्नं तिण्णं वा व्यञ्जनानं एकत्र सङ्गति संयोगो, सरतो विनिब्भोगो वियोगो; सरेन व्यञ्जनेन वा एकीकरणं परनयनं, वण्णानं हेट्ठुपरियता विपरियायो, वण्णन्तरता एकतो संयोगता च विकारो, व्यञ्जनानं सर-अञ्ञव्यञ्जनत्तं सरस्स च’अञ्ञसरत्तं विपरीतता। 
<br>
**२५. ओ वा विपरितो।**  
अथ वा ओकारो विपरीतसञ्ञो होति – अव-सद्दस्स विपरीतत्ता: ओवदति। 
<br>
**२६. उवण्णो च।**  
उवण्णो च विपरीतसञ्ञो होति: अवसद्देन सम्भूतस्स ओकारस्स विपरीतत्ता: उञ्ञातं, “ऊहतो रजो”।
<br>
###- इति उपकरणसञ्ञाविधानं निट्ठितं।###
<br>

#पदादीनं सञ्ञाविधानं#
<br>
अथ पदादीनं सञ्ञाविधानं भवति:
<br>
**२७. विभत्यन्तं अविभत्यन्तं वा अत्थजोतकं पदं।**  
>चतुब्बिधं पि यं वाक्यं, पदतो येव लब्भति;>
>गज्जं पज्जञ्च गेय्यञ्च कच्छञ्चाति तद’ईरये।			७ >
>तत्र यं चुण्णियेहे’व पदेहि-म-अभिसङ्खतं>
>वेय्याकरणसङ्खातं, तं गज्जन्ति पवुच्चति; 			८>
>गाथापदेन बद्धेन यं वाक्यं अभिसङ्खतं >
>सुद्धिकगाथामयिकं, तं पज्जन्ति कथिय्यति; 		९>
>गाथहि चुण्णियेहे’व पदेहि पि च सङ्खतं>
>मिस्सित्वा यं, सगाथत्ता तं गेय्यन्ति पवुच्चति; 		१० >
>गज्जादीहि तु यं तीहि विमुत्तं, तं सुमेधसा >
>अट्ठकथादिकं सत्थवचनं कच्छं अब्रवुं। 			११ >
>तेसु गज्जादिभेदेसु गन्थेसु पुब्बविञ्ञुहि >
>सर-व्यञ्जन-वोमिस्सवसा सन्धि तिधा मतो; >
>सर-व्यञ्जन-वुत्तानं वसेना पि तिधा मतो; 			१२>
>अपरेन नयेनायं चतुधा पि पकासितो: >
>सरसन्धि-निग्गहीतसर-व्यञ्जनसन्धयो >
>साधारणो च सन्धीति चतुधे’वं पकसितो। 			१३>
>ते च खो, अविनासेत्वा विनयट्ठकथाय हि >
>सिथिलादिदसविधं वुत्तं व्यञ्जनसम्पदं,			१४>
>अच्चाक्खरादिके दोसे विवज्जेत्वा यथारहं, >
>दस्सेत्वा सद्दसम्पत्तिं अत्थसम्पत्तिमेव च 			१५ >
>छन्दसम्पत्यलङ्कारसम्पत्तिञ्च मनोरमं, >
>छन्दोरक्खाय गाथासु, चुण्णियेसु पदेसु च >
>सुखेन’उच्चारणत्थाय, पोराणेहि पकासिता। 		१६>
>तिविधस्सा पि एतस्स सन्धिनो जिनसासने >
>पुब्बापरविभागादि उपकाराय वत्तति, >
>पुब्बापरविभागादि तस्मा वुत्तो मया इध।			१७>
>अपि च’एत्थ द्विधा चा पि सङ्खेपा सन्धि इच्छितो: >
>पदानं पदसन्धि च वण्णानं वण्णसन्धि च; 			१८ >
>तेसु “तत्रायं” इच्चादि पदसन्धीति दीपये, >
>वण्णसन्धीति दीपेय्य “साहु; खत्या”ति आदिकं। 		१९ >
>पुब्बापर-पदच्छेदा लब्भरे पदसन्धिसु, >
>पुब्बापरत्तमत्तं व लब्भते वण्णसन्धिसु।			२०>
>पुब्बापरं हि पठमं सन्धिकिच्चं करे बुधो>
>परे सरम्हि कत्तब्बं पच्छा कत्वा समासये। 			२१ >
<br>
| Syntax | Description |
| ----------- | ----------- |
| Header | Title |
| Paragraph | Text |
<br>
**२८. सरा वियोजये व्यञ्जनं, तञ्च’अस्स पुब्बे ठपेय्य।**  
तत्थ सन्धिं कत्तुकामो, यस्मा व्यञ्जनेन सरे पटिच्छन्ने कोसिया पटिच्छन्ने असिम्हि असिकिच्चं व सन्धिकिच्चं न सिज्झति, तस्मा. “तत्राय”न्ति आदिसु पदसन्धिविसयेसु तत्र अयं ति आदिना छेदं कत्वा, “साहु; एकसतं खत्या” (त्या)दिसु पन वण्णसन्धिविसयेसु साधु, एकसतं खत्तिया इति आदिनि पदरूपानि पतिट्ठपेत्वा, सरतो व्यञ्जनं वियोजये, तञ्च व्यञ्जनं तस्स सरस्स पुब्बे ठपेय्य: तत्र आयं. 
<br>
**२९. नेतब्बं असरं परक्खरं नये।**  
असरं खो नेतब्बं व्यञ्जनं परक्खरं नये: “सहुप्पत्ति, तत्राभिरति-म्-इच्छेय्य; एत-द्-अवोच; न-य्-इमे भिक्खु”। नेतब्बन्ति किं: “अक्कोच्छि मं अवधि मं; "बुद्धं सरणं गच्छामि" एत्थ पन नेतब्बं न होति।  
<br>
###— इति सद्दनीतियं सन्धिकप्पे सञ्ञापरिभासाविधानं निट्ठितं।
<br>

##सरसन्धिविधानं
<br>
अथ सरसन्धिविधानं भवति: 
<br>
सन्धीयन्ति एत्थ पदानि अक्खरानि चाति सन्धि - संहितापदं, सरानं सरेसु वा सन्धि सरसन्धि। एत्थ च सरादेसलोपकरणवसेन साधितो सन्धि सरसन्धीति वुच्चति। 
<br>
**३०. सरा लोपं पप्पोन्ति सरे।**  
सरा खो सरे परे लोपं पप्पोन्ति – अयं वुत्ति। सरा खो एको पि द्वे पि तयो पि सरे परे लोपं पप्पोन्ति - अयं अधिप्पायविञ्ञापिका अनुवुत्ति। “न’सि राजभटो; यस्सा’सवा; यस्सि’न्द्रियनि”, यस्सी’दिसा; “अज्जु’पोसथो; एकेनू’नानि; यस्से’ते चतुरो धम्मा; ममो’दनं” अयं अकारादिसु परेसु अकारलोपो। 
<br>
सोतुकाम’त्था; मा’वुसो एवरूपं अकासि; चतुरि’त्थियो; सब्बी’तियो; तदु’ट्ठहि; नागनासू’रू; रहोगताय तस्से’वं; अविज्जो’घो” अयं आकारादिसु परेसु आकारलोपो। 
<br>
लभन्त’त्थे पदक्खिणे; अग्ग्गा’हितो; तिणि’मानि”; अधी’रितं; इसु’त्तमो; उदधू’मियो; “नो हे’तं भन्ते”; अग्गो’भासो अयं अकारिदिसु परेसु इकारलोपो। 
<br>
“इत्था’यं अयं पुरिसो इति; खणन्ता’लुकलम्बानि; मिगी’व”; भिक्खुनी’रितं; “पिवं भागीरसो’दकं”; राजिनू’रू; कामुके’सा; भिक्खुनो’वादो” अयं अकारादिसु परेसु ईकारलोपो। 
<br>
“उच्छ’ग्गं”; धाता’यतनानि; धाति’न्द्रियानि; धाती’रिता; “मातु’पट्ठानं” धीतू’रू; अनेन्ते’तं पभावतिं”; विज्जो’भासो अयं अकारादिसु परेसु उकारलोपो।
<br>
“वामुर’द्दस सामिकं”; जम्बादीनि; जम्बि’स्सरो; जम्ब’ईरिता वातेन; वधु’दरं; सरभू’मिवेगो; नागनासुरे’सा; जम्बो’नता वातेन अयं अकारादिसु परेसु ऊकारलोपो।
<br>
“पुत्ता म’त्थि धनं म’त्थि; यं मा’सि हदयस्सितं; यो मि’स्सरो”; वचनं मी’रितं; गाथा मु’दीरिता”; सोभणा मू’रू; “सुतं मे’तं भो गोतम; ते’ते आगन्तुका भिक्खू; लद्धो मो’कासो” अयं अकारादिसु परेसु एकारलोपो। 
<br>
“उर’स्स दुक्खो भविस्सति; एसा’वुसो आयस्मा उपनन्दो; तिस्सि’त्थि” चतस्सी’तियो; “न-य-इध सत्तु’पलब्भति”; चतस्सू’मियो; तं कुते’त्थ लब्भा; चत्तरो’घा सवन्ति ते” अयं अकारादिसु परेसु ओकारलोपो। 
<br>
एवं चतुसट्ठिविधो पुब्बसरानं एकेकलोपनयो भवति। “नानादिसं यन्ति; विस्सासं एय्य पण्डितो; सचे उप्पदो हेय्य” अयं एकस्मिं सरे परे एकक्खणे द्विन्नं पुब्बसरानं लोपो। “न मं पुन उपेय्यासि” अज्झेय्यासि अयं एकस्मिं सरे परे एकक्खणे तिण्णं पुब्बसरानं लोपो। इमेहि द्वीहि नयेहि सद्धिं छसट्ठिविधो पुब्बसरलोपनयो वेदितब्बो; इमेहि छसट्ठिया नयेहि विनिम्मुत्तो अञ्ञो पाळियं विज्जमानो पुब्बसरलोपनयो नाम न’त्थि। तत्थ “नसि राजभटो” ति न असि राजभटो ति छेदो; “यन्ती” ति या-अ-अन्ती ति वण्णट्ठिति, एत्थ पटिपाटिया तयो सरा लब्भन्ति; “उपेय्यासि” ति उप-इ-अ-एय्यासि ति वण्णट्ठिति, एत्थ पटिपाटिया चत्तारो सरा लब्भन्ति; तत्रायं गाथा: 
<br>
>सरा यन्ति सरे लोपं एको द्वे पि तयो पि वा, >
>धातुसंसट्ठसन्धिं हि सन्धाय कथितं इदं; 			२२ > 
>तस्मा विञ्ञूहि विञ्ञेयं सोतूनं कङ्खधंसकं > 
>“न’असि राजभटो; यन्ति; एय्य; हेय्य”निदस्सनं, 		२३ > 
>वेन्ति लन्ति, “दिसा भन्ति” विञ्ञेय्यं सन्ति पन्ति च > 
>अज्झेय्यासि “उपेय्यासि” इच्चादि च निदस्सनन्ति 	२४  >
<br>
**३१.  परो वा असरूपा।**  
सरम्हा असरूपा परो सरो लोपं पप्पोति वा: दी-’पो, कटि-’ट्ठि, चक्खु-’न्द्रियं, यस्स’ दानि; सञ्ञा'ति; छाया’व; अफला होति “कुब्बतो” अञ्ञानि पि योजेतब्बानि। तत्र दीपो ति दि-अपो ति छेदो, द्विधा आपो सन्दति एत्था ति दीपो। वा ति किं: “पञ्च’ इन्द्रियानि”।
<br>
**३२. पस्सरा सरूपो।**  
पकारस्स सरतो परो सरूपसरो लोपं पप्पोति वा: “उदङ्गणे तत्थ पपं अविन्दुं”, प-आपन्ति छेदो; “नालं कबळं पदातवे” प-आदातवे ति छेदो। वा ति किं: पादातवे।
 
**३३. क्वचि इस्मा इतिस्स’ इ।**  
इकारतो परो सरूपो इतिसद्दस्स इकारो क्वचि लोपं पप्पोति: “इ ति च दन्ति च”, इ इति चा ति छेदो। क्वचीति किं: इ इति सद्दो। 
<br>
**३४. लुत्ते असवण्णं।**  
सरो खो परो सरूपे वा असरूपे वा पुब्बसरे लुत्ते क्वचि असवण्णं पप्पोति; ठानासन्नवसेन इवणण्ण-उवण्णानं येव एकार’-ओकारा होन्ति: “बन्धुस्सेव समागमो; अतेव मे अच्छरियं”; जिनेरितनयो; “पतितं मालुतेरितं; सङ्ख्यं नोपेति वेदगू: उदकोमि व जातं”। क्वचि ति कस्मा: “तथूपमं धम्मवरं अदेसयि; वज्जेसि खो त्वं वामूरुं”। 
<br>
**३५.  सरे पुब्बो।**  
परसरे लुत्ते पुब्बो सरो क्वचि असवण्णं पप्पोति; मुनेलयो, रथेसभो, सोत्थि, – मुनि-आलयो, रथि-उसभो, सु-इत्थीति छेदो। रथा एतेसं अत्थीति रथिनो, रथे ठितयोधा, उसभो वियाति उसभो, रथीनं उसभो रथेसभो, रथे ठितानं योधानं उसभसदिसो ति अत्थो। क्वचि ति किं: उच्छु’व। 
<br>
**३६. पुब्बस्मिं दीघं।**  
सरो खो परो पुब्बस्मिं सरे लुत्ते क्वचि दीघं पप्पोति; ठानासन्नवसेन रस्ससरानं सवण्णदीघत्तं: बुद्ध-आनुस्सति; “सद्ध’ ईध”; व-ऊपसमो। क्वचि ति किं: देसेसि। 
<br>
**३७.  न संयोगपुब्बो विना अकार-इक्खेहि तब्भावं।**  
संयोगतो पुब्बभूतो परो सरो पुब्बसरे लुत्ते असवण्णं दीघञ्च न पप्पोति, अकारञ्च इक्खसद्दञ्च वज्जेत्वा: लोक’-उत्तरं, “यस्स’ इन्द्रियानि”, सद्ध’-इन्द्रियं. विना अकार’-इक्खेहीति किं: “सञ्ञा वस्स विमुय्हति”, “उपेक्खति”। 
<br>
**३८. इवा पुब्बाकारस्स लोपो च’ इस्स’ ए च।**  
इवसद्दतो पुब्बस्स आकारस्स लोपो च न होति, तंलोपाभावेन परस्स इकारस्स असवण्णएकारो च न होति: “लता ’व”; पतिना ’व। 
<br>
**३९.  अवण्णस्स च’ इतिम्हा।**  
इतिसद्दतो पुब्बस्स अवण्णस्स च लोपो न होति, परस्स च इकारस्स असवण्णएकारो न होति: “सुमे-धो ... सुजातो चा’ति; सञ्ञा’ति; राजा’ति”।
<br>
**४०. होति केसञ्चि मतेन।**  
सक्कटगन्थतो नयं गहेत्वा वदन्तानं केसञ्चि आचरियानं मतेन तं अम्हेहि पटिसिद्धविधानं होति: “लतेव वाताभिहता ... पतिनेव कामिनी"; चत्तारि लोकुत्तरानि चेति; केनचि गुणेनेति; पब्बजेति। पाळियं पन ईदिसो नयो न’त्थि। 
<br>
**४१.  न-मा-दा-वा-स्मा-त्र-ण्ह-त्वादिनं सरलोपे अय्य-अञ्ञ’-अग्घ’-अस्सु-स्सानं अकारो दीघं।**  
नसद्दो मासद्दो दासद्दो वासद्दो स्मासद्दो त्रसद्दो ण्हसद्दो त्वासद्दो ति इच्चेवमादिसद्दानं 
अवयवभूतस्स पुब्बसरस्स लोपे कते अय्य अञ्ञ अग्घ अस्सु अस्स इच्चेतेसं अवयवभूतो अकारो संयोगपुब्बत्ते सति पि दीघं एव पप्पोति: नाय्यो सो भिक्खु मं निप्पाटेसि; नाञ्ञमञ्ञस्स दुक्खं इच्छेय्य; कलं नाग्घन्ति सोळसिं; नास्सु’ध कोचि भगवन्तं उपसङ्कमति; नास्स चोरा पसहन्ति; माय्यो एवरूपं अकासि; मास्सु कुज्झि भूमिपति; तदास्सु कण्हं युञ्जन्ति; कदास्सु मं अस्सरथा; तं कदास्सु भविस्सति; सत्थहारकं वास्स परियेसेय्य; तस्मास्स होति संवण्णना: तत्रास्स करणीयं नत्थि, कत्वात्र; तण्हास्स विप्पहीना। 
<br>
**४२. सस्स क्वचन्तत्थानं।**  
सकारस्स सरलोपे कते क्वचि अन्तअत्थसद्दानं अकारो दीघं पप्पोति। सान्तेवासिको, सात्थं, सात्थिका धम्मदेसना। क्वचीति किं? वनन्तं, सत्थो भण्डं आदाय गतो।
<br>
**४३. ते-मे-पब्बत्यादीनं एस्स यो विना येकारेन।**  
येकारं वज्जेत्वा ते मे पब्बते इच्चादीनं पदानं एकारस्स सरे परे क्वचि यकारादेसो होति। त्याहं एवं वदेय्यं; अधिगतो खो म्यायं धम्मो; पब्बत्याहं गन्धमादने; क्याहं; क्यास्स व्यप्पथयो अस्सु। क्वचीति कस्मा? तेनागता, पुत्ता मत्थि। एत्थ सिया: विना येकारेनाति किमत्थं, ननु वज्जेतब्बट्ठानानि बहूनि सन्ती"ति। सच्चं, इदं पन ये गरू येसद्दावयवस्स एकारस्सपि यकारत्तं इच्छन्ति “य्यास्सा”ति, तेसं वादे तन्निसेधनत्थं, पाळिआदीसुहि “उय्यान”न्ति एत्थ विय उच्चारणविसेसाभावेतो “य्यस्सा”ति यकारद्वयसंयोगसहितं पदं न आगतं, निस्संयोगपदं एव आगतं, तथा हि अङ्गुत्तरनिकाये छक्कनिपाते एवं पाठो दिस्सति-
“सो पापकम्मो दुम्मेधो, जानं दुक्कटमत्तनो, 
दलिद्दो इणमादाय, भुञ्जमानो विहञ्ञति; 
ततो अनुविचरन्ति नं, सङ्कप्पा मानसा दुखा, 
गामे वा यदि वारञ्ञे, यस्स विप्पटिसारजा”ति एत्थ निस्संयोगपदमेव आगतं। अट्ठकथायम्पि “यस्स विप्पटिसारजाति ये अस्स विप्पटिसारतो जाता”ति वुत्तं, एत्थ उल्लिङ्गपदेपि निस्संयोगपदमेवआगतं, तथा तत्थ सुत्तप्पदेसे “यस्स ते होन्ति अनत्थकामा”ति च “यस्सु मञ्ञामि समणे”ति च “अञ्ञं इतो याभिवदन्ति धम्म”न्ति च निस्संयोगपदमेव आगतं, तत्थ यस्सूति ये अस्सु, याभिवदन्तीति ये अभिवदन्तीति छेदो। इति इमस्स विसेसस्स दस्सनत्थञ्च “विना येकारेना”ति अवोचुम्ह।
<br>
**४४. क-ख-त-थ-द-न-य-स-हानं वोदुदन्तानं।**  
क ख त थ द न य स ह इच्चक्खरवन्तानं पदानं अन्तभूतानं ओकारुकारानं सरे परे क्वचि वकारादेसो होति: यावतक्वस्स कायो; अगमा नु ख्विध; चक्ख्वापाथमागच्छति; सितं पात्वाकासि; यत्वाधिकरणं; वत्थेत्थ विहितं निच्चं, द्वाकारे अन्वागन्त्वान दूसेय्य; य्वायं; स्वास्स होति; स्वागतन्ते; बव्हाबाधो; लव्हक्खरं। क्वचीति किं: को अत्थो; अथ खो एस. अन्तग्गहणं किं: सवनीयं। क-ख इच्चादिना सरूपुद्देसेन ग-घ-च-छादीनं ल-व-ळानञ्च ओकारुकारा वकारत्तं नापज्जन्तीति सिद्धं; तेन महायागो आसि, यागु अत्थीति आदिसु ओकारुकारानं वकारादेसो न होति।
<br>
**४५. न परेपि सरे हेतुधातादीनं उस्स पावचने च।**  
पावचने च पोराणट्ठकथासु च सरे परेपि हेतु-धातुसद्दादीनं उकारस्स वकारादेसो न होति। हेतुत्थो, धातुत्थो, हेतिन्द्रियानि, खन्धधातायतनानि, हेतुअत्थो, कत्तुअत्थो, ति इच्चेवमादीनि। केसञ्चि मतेन पन हेत्वत्थो, धात्वत्थो, पञ्चधात्वादिनियमा, कत्वत्थो, अपि तु खल्वहासेसिं, अस्सो खल्वाभिधावति, चित्रग्वादयो, भ्वापानलानिलं, मध्वासवो इच्चादीनि भवन्ति, सासनं पन पत्वा मधासवोति रूपमेव भवति।
<br>
**४६. अति-पति-इतीनं ति चं।**  
अति-पति-इतिसद्दानं तिकारो सरे परे क्वचि चकारं पप्पोति: अच्चन्तं, पच्चक्खं, इच्चेतं। क्वचीति किं: अतिओदातं, पतिउत्तरति, इतिस्स मुहुत्तम्पि।
<br>
**४७. इतिस्स तिसद्दब्यञ्जनो पि।**  
इतिसद्दस्स तिसद्दब्यञ्जनो पि सरे परे क्वचि चकारं पप्पोति। एत्थ च तिसद्दब्यञ्जनोति त्यकारसंयोगो वुच्चति: इच्चत्र। क्वचीति किं: सुता च पण्डिता त्यम्ह।
<br>
**४८. द्विसन्धितिसङ्खेपे निच्चं इकारलोपो, न यत्थ चं।**  
द्विसन्धितिसङ्खेपविसये गम्यमाने यत्थ इतिसद्दस्स तिसद्दब्यञ्जनो चकारं न पप्पोति, तस्मिं पयोगे निच्चं एव इकारलोपो होति, न कदाचि पि इकारो सरूपेन तिट्ठति, एसा हि मागधभासासङ्खातस्स पावचनस्स धम्मता, यदिदं इतिसद्दस्स इकारेन सद्धिं त्यकारसंयोगस्स असमागमो। तस्मा ‘इत्यत्रा’ति च पदं बुद्धवचनट्ठकथासु नत्थि। इदं पन नियमसुत्तन्ति दट्ठब्बं। तस्सिमानि उदाहरणानि: “सुता च पण्डिता त्यम्ह; सुता च पण्डिता त्यत्थ; ञातो सेनापति त्याहं; यं पण्डितो त्येके वदन्ति लोके; मनुस्सत्तं लिङ्गसम्पत्ति त्यादिना वुत्तानि अट्ठ अङ्गानीति। तत्थ पण्डितात्यम्हाति पण्डिता इति अम्हा तिआदिना छेदं कत्वा कत्तब्बविधिम्हि कते द्विसन्धितिसङ्खेपो नाम सन्धिविसयो भवति।
<br>
**४९. एवस्सेकारे इतिस्सञ्ञस्स चिस्स वो।**  
एवसद्दस्स एकारे परे इतिसद्दस्स अञ्ञस्स च सद्दस्स इस्स वकारो होति क्वचि: इत्वेव चोरो असिमावुधञ्च; विलपत्वेव सो दिजो; इसिगिलि त्वेव; समन्तपासादिका त्वेव। क्वचीति किं: इच्चेव।
<br>
**५०. एकस्मा इधस्स धस्स दो निच्चं।**  
एकसद्दस्मा परस्स इधसद्दस्स धकारस्स सरे परे निच्चं दकारादेसो होति: एकमिदाहं भिक्खवे समयं। एकस्माति किं: एवमिधेकच्चो; इधाहं भिक्खवे भुत्तावी अस्सं। एत्थ सिया: ननु च भो अम्बट्ठसुत्तसंवण्णनायं एकं इदाहन्ति एत्थ इदाति निपातमत्तं, एकं अहन्ति अत्थो'ति वुत्तं; एवं सन्ते कस्मा एत्थ इधसद्दवसेन धकारस्स दकारादेसो कथितोति। वुच्चते: एत्थ विञ्ञूनं कोसल्लजननत्थं सद्दनिप्फादनव्यापारं उपादाय इधसद्दवसेन धकारस्स दकारादेसो वुत्तो। अट्ठकथायं पन “एकमिदाह”न्ति वुत्तकाले इदसद्दस्स सवनतो सद्दनिप्फादनव्यापारं अनपेक्खित्वा अरियवोहारवसेन सुतिमत्तं उपादाय “इदाति निपातमत्त”न्ति वुत्तं।
<br>
**५१. यमिवण्णो न वा।**  
पुब्बो इवण्णो सरे परे यकारं पप्पोति न वा: व्याकासि, व्याकतो, व्यञ्जनं, व्याकरणं, “पटिसन्थारवुत्यस्स; दास्याहं परपेसिका अहुं”। तत्थ व्याकासीति वि-आ-अकासीति छेदो, वीति च आति च उपसग्गा, अकासीति आख्यातिकं, इदन्तु वि-आ इच्चुपसग्गवसेन कथेसीति अत्थप्पकासने समत्थं भवति। व्याकतोति एत्थ कतोति पदं विय कथितोति अत्थप्पकासने; एत्थ च पटिपाटिया ठितेसु तीसु सरेसु असरूपइकारतो आकारस्स लोपो दट्ठब्बो। न वा ति किं? गच्छामहं; मुत्तचागी अनुद्धतो; तस्स पुट्ठो वियाकासि; अक्खरानं वियञ्जनं।
<br>
**५२. एवस्सेस्स रि, पुब्बो च रस्सो।**  
सरम्हा परस्स एवसद्दस्स एकारस्स रिकारो होति, पुब्बो च सरो रस्सो होति न वा: यथरिव वसुधातलञ्च सब्बं तथरिव गुणवा सुपूजनीयो। न वा ति कस्मा: यथा एव, तथा एव।
<br>
**५३. सरे पुथस्स गागमो क्वचि।**  
पुथइच्चेतस्स सरे परे क्वचि गकारागमो होति। पुथगेव, पुथगयं। क्वचीति कस्मा: पुथ एव।
<br>
**५४. पास्स च तदन्तो रस्सो।**  
पासद्दस्स सरे परे क्वचि गकारागमो होति, तदन्तो सरो रस्सो होति: पगेव इतरा पजा। क्वचीति कस्मा: पा एव।
<br>
**५५. ओस्स उ।
ओकारस्स उकारो होति सरे परे: मनुञ्ञं।
<br>
**५६. य-व-म-द-न-त-र-ल-हा वा।**  
सरे परे यकारो वकारो मकारो दकारो नकारो तकारो रकारो लकारो हकारो इमे आगमा होन्ति वा। नयिमस्स विज्जामयं; यथयिदं चित्तं; तिवङ्गिकं लहुमेस्सति; समणमचलो; दुभतो वनविकासे; सम्मदेव; अत्तदत्थं; अज्जतग्गे पाणुपेतं; चिरंनायति; इतोनायति; यस्मातिह भिक्खवे … तस्मातिह भिक्खवे; सब्भिरेव समासेथ; आरग्गेरिव सासपो; छळभिञ्ञा; सळायतनं; सुहुजू च; सुहुट्ठितं; हेवत्थि, हेवं नत्थि। वा ति कस्मा: एवं महिद्धिया एसा।
<br>
**५७. अभिस्सब्भो।**  
अभिसद्दस्स सरे परे अब्भादेसो होति। अब्भुदीरितं, अब्भुग्गच्छति।
<br>
**५८. अधिस्सज्झो।**  
अधिसद्दस्स सरे परे अज्झादेसो होति। अज्झागमा, अज्झाहरति।
<br>
**५९. ते न वा इवण्णे।**  
ते च खो अभि-अधिसद्दा इवण्णे परे अब्भोअज्झोइति वुत्तरूपा न होन्ति वा: अभिच्छितं, अधीरितं। वा ति कस्मा: अब्भीरितं, अज्झिणमुत्तो।
<br>
**६०. ति च चं।**  
अति-पति-इतिसद्दानं तिकारो च इवण्णे परे चन्ति वुत्तरूपो न होति वा: अतिसिगणो, अतीरितं, अतीतो, पतीतो, इतीति इतिदं।
<br>
**६१. द्विन्नं आकारिकारानं ए(क)त्तं त्यादीसु।**  
आ-इति एति; अयं सो सारथी एति। आकारिकारानन्ति किं: पटिच्च पन एतस्मा फलं एति। त्यादीसूति किं: अत्थं एन्तम्हि सूरिये।
<br>
###-इति सद्दनीतियं सरसन्धिविधानं निट्ठितं।
<br>

##सरानं पकतिविधानं
<br>
**६२. सरा पकतिका ब्यञ्जने।**  
सरा खो व्यञ्जने परे पकतिरूपानि होन्ति: मनोपुब्बङ्गमा धम्मा; पमादो मच्चुनो पदं; तिण्णो पारङ्गतो अहु।
<br>
**६३. क्वचि सरे।**  
सरा खो सरस्मिं परे क्वचि पकतिरूपानि होन्ति: को इमं विजटये जटं। क्वचीति कस्मा: कोमं जीवितं आगम्म; अम्बायं अहुवा पुरे।
<br>
###सरानं पकतिविधानं निट्ठितं।
<br>
##व्यञ्जनसन्धिविधानं
<br>
अथ व्यञ्जनसन्धिविधानं भवति:
<br>

व्यञ्जनानं व्यञ्जनेसु वा सन्धि व्यञ्जनसन्धि; अपि च व्यञ्जनादेसलोपकरणवसेन साधितो सन्धि व्यञ्जनसन्धीति वुच्चति।
<br>
**६४. सरा ब्यञ्जने दीघं।**  
सरा खो ब्यञ्जने परे क्वचि दीघं पप्पोन्ति। सम्मा धम्मं विपस्सतो; एवं गामे मुनी चरे; खन्ती परमं तपो तितिक्खा; त्यास्स पहीना; स्वास्स होति। क्वचीति कस्मा: त्यज्ज, त्यस्स, स्वस्स।
<br>
**६५. रस्सं।**  
सरा खो ब्यञ्जने परे क्वचि रस्सं पप्पोन्ति: भोवादि नाम सो होति; यथा भावि गुणेन सो; यं किञ्चि यिट्ठं व हुतं व लोके। क्वचीति कस्मा: सम्मा समाधि।
<br>
**६६. लोपं तत्राकारो च।**  
सरा खो व्यञ्जने परे क्वचि लोपं पप्पोन्ति, तत्र लुत्तट्ठाने अकारागमो च होति: स सीलवा; एस धम्मो। एत्थ पन स एवत्थो, एस अत्थो, एस आभोगो, एस इदानीति उदाहरणानि यदि वुच्चेय्युं, तानि सरसन्धिविसया भवेय्युं; तस्मा तानि इध न दस्सितानि। इमस्मिं हि ठाने व्यञ्जननिमित्तो सन्धि ब्यञ्जनसन्धीति अधिप्पेतो - व्यञ्जनानं व्यञ्जनेसु वा सन्धि व्यञ्जनसन्धीति अत्थसम्भवतो। क्वचीति कस्मा: सो मुनि, एसो धम्मो।
<br>
**६७. परस्स द्वित्तं ठाने।**  
सरम्हा परस्स व्यञ्जनस्स द्वेभावो होति ठाने: इधप्पमादो; पब्बज्जं। ठानेति कस्मा: इध मोदति।
<br>
**६८. वग्गे घोसाघोसानं सवग्गे ततिय-पठमा।**  
वग्गे खो पुब्बेसं व्यञ्जनानं घोसाघोसभूतानं सरम्हा यथासङ्ख्यं सवग्गे ततिय-पठमक्खरा द्वेभावं गच्छन्ति ठाने: पग्घरति, एसेव चज्झानप्फलो; यत्रट्ठितं नप्पसहेय्य मच्चु; विद्धंसेति, विब्भमति। ठानेति कस्मा: दळ्हं गण्हाति थामसा।
इतो परं व्यञ्जनसन्धीसु वण्णसन्धिविसये पदच्छेदो न लब्भति, वण्णानं पुब्बपरमत्तं येव लब्भति द्विन्नं पदानं घटनाभावतो।
<br>
**६९. सरलोपो य-म-न-रादिसु वा। 
यकार-मकार-नकार-रकारादीसु परेसु अनन्तरे ठितानं वण्णानं सरलोपो होति वा ठाने: आरामरुक्खचेत्यानि; अथेत्थेकसतं खत्या; ओपुप्फानि च पद्मानि; निस्नेहं अभिकङ्खामि; नानारत्ने च माणिये; क्रियाचित्तानि वीसति; क्लेसवत्थुवसा पन। वाति कस्मा: खत्तियानं एकसतं; पदुमानि पुप्फन्ति। ठानेति कस्मा: सुप्पियो ... परिब्बाजको।
<br>
**७०. यथापावचनं विधि।**  
इमस्मिं पकरणे पावचनानुरूपेनेव आदेसादिविधि भवति। 
<br>
**७१. अनिमित्तो पि वा दीघादि।**  
दीघादिविधि अनिमित्तो पि भवति वा: नदीसतेहि व सहा - अभिलापमत्तभेदो एस; न चा पि अपुनप्पुनं। वाति कस्मा: दुक्खा जाति पुनप्पुनं। एत्थ सिया: ननु च भो “नदीसतेहि व सहा, गङ्गा पञ्चहि सागर”न्ति पाळिक्कमस्स दस्सनतो दुतियपादे व्यञ्जने परे सहसद्दस्स अकारो दीघं पप्पोति,अथ किमत्थं अनिमित्तं दीघत्तं वुत्तन्ति। न पावचनस्मिं ही पठमपादस्स दुतियपादेन सद्धिं ततियपादस्स च चतुत्थपादेन सद्धिं सन्धिकिच्चं वा समासकिच्चं वा न लब्भति, ठपेत्वा निग्गहीतम्हा परस्स लोपकारणा संयोगव्यञ्जनस्स विसंयोगभावे सन्धिकिच्चं; तस्मा अनिमित्तं दीघत्तं वुत्तन्ति।
<br>
**७२. हो धस्स वण्णसन्धिम्हि।**  
यथापावचनं धकारस्स हकारो होति वण्णसन्धिम्हि: साहु दस्सनं अरियानं; रुहिरमस्सवे। यथापावचनन्ति किं: दधिं, एत्थ धकारस्स हकारे कते पयोगो पावचनानुकूलो न सिया। वाति कस्मा: साधावुसो; मंसम्पि रुधिरम्पि। 
इतो परं सब्बलक्खणेसु “यथापावचन”न्ति वत्तते, कत्थचि पन “वा”ति वा “क्वची”ति वा यथारहं वत्तते न वत्तते च।
<br>
**७३. तो दस्स।**  
तथागतो, गतो, सुगतो, कुसीतो.
<br>
**७४. टो तस्स।**  
दुक्कटं, पहटो।
<br>
**७५. धो तस्स गब्भोक्कमनासन्ने सत्ते।**  
“गन्धब्बो च पच्चुपट्ठितो होति”। सत्तेति किं: मग्गो गन्तब्बो होति।
<br>
**७६. त्रो त्तस्स।**  
अत्रजो, खेत्रजो, वत्रभू, गोत्रभू। यथापावचनाधिकारत्ता “अत्तजं अत्तसम्भवं”, पुत्तो मा सखेत्तन्ति च आदिसु न होति।
<br>
**७७. को गस्स।**  
हत्थूपकं, सीसूपकं, कुलूपको, खीरूपको। क्वचि हत्थूपगं इच्चादीनि पि भवन्ति।
<br>
**७८. लो रस्स।**  
महासालो, पलिपन्नो।
<br>
**७९. जो यस्स।**  
गवजो, गवयो वा।
<br>
**८०. बो वस्स।**  
सीलब्बतं, निब्बानं।
<br>
**८१. को यस्स।**  
सके पुरे।
<br>
**८२. यो जस्स।**  
नियं पुत्तं, निजं पुत्तं वा।
<br>
**८३. को तस्स।**  
नियको, नियतो वा; सुमित्तो नाम नामको, सुमित्तो नाम नामतो वा।
<br>
**८४. चो तस्स।**  
भच्चो, भत्तो वा।
<br>
**८५. फो पस्स।**  
निप्फत्ति, अनन्तं सब्बतो-पफं।
<br>
**८६. द्रो दस्स।**  
इन्द्रियं, रुद्रदामा, भद्रो, भद्दो वा।
<br>
**८७. घो खस्स।**  
निघण्डु।
<br>
**८८. दो जस्स।**  
पसेनदि।
<br>
**८९. पञ्ञत्ति-पञ्ञासानं ञ्ञस्स ण्णो।**  
पण्णत्ति, पञ्ञत्ति वा, पण्णासं पञ्ञासं वा।
<br>
**९०. पञ्चवीसतिया पञ्चस्स पण्णो।**  
पण्णवीसति, पञ्चवीसति वा।
<br>
**९१. णो नस्स।**  
पणिधानं, पणिधि, पणिपातो।
<br>
**९२. णस्स च नो।**  
तलुनो, तरुणो वा, कलुनं परिदेवयि; करुणं गिरं उदीरयुं।
<br>
**९३. धो दस्स।**  
कम्मासधम्मं।
<br>
**९४. वो यस्स।**  
आवुधं, आयुधं वा।
<br>
**९५. आयुस्स यस्स वो पण्णत्तियं।**  
दीघावुकुमारो। पण्णत्तियन्ति किं: दीघायुको होतु अयं कुमारो।
<br>
**९६. लस्स ळो।**  
सीहळो, गरुळो।
<br>
**९७. दो कस्स।**  
सदत्थपसुतो।
<br>
**९८. पो मस्स।**  
चिरप्पवासिं पुरिसं, हत्थिप्पभिन्नं विय अङ्कुसग्गहो।
<br>
**९९. वनप्पतिस्स पस्स मो।**  
वनम्पति वनप्पति वा; अथ वा
<br>
**९९. (अ) पतिम्हि वनाकारो अमं।**  
वनम्पति।
<br>
**१००. पो विस्स वस्स च।**  
पचेस्सति, विचेस्सति वा, पच्चपेक्खणा, पच्चवेक्खणा वा।
<br>
**१०१. वो पस्स।**  
कावञ्ञं.
<br>
**१०२. वुत्तावुत्तानं व्यञ्जनानं अञ्ञव्यञ्जनत्तम्पि।**  
इमिना लक्खणेन सेसानि जलाबु-सन्निसीवसद्दादीनि अनेकसतानि उदाहरणानि साधेतब्बानि. तत्थ जलाबूति जरायुसद्दं पतिट्ठपेत्वा रकारस्स लकारे कते यकारस्स च बकारे कते “जलाबू”ति रूपं सिज्झति. जरं जीरणं भेदं याति उपेतीति जलाबु, गब्भसेय्यकसत्तानं पलिवेठनासयो। सन्निसीवसद्दे पन सन्निसीदसद्दं पतिट्ठपेत्वा दकारस्स वकारे कते “सन्निसीवो”ति रूपं सिज्झति।
<br>
**१०३. एळतो मुखस्स मूगो।**  
एळमूगो। अथ वा 
**१०३. (अ) मुखस्स मूको।**  
एळमूको, एळमूगो वा।
<br>
**१०४. तयदयानं संयोगो च्चयुग-ज्जयुगं।**  
जच्चन्धो, यज्जेवं, हीनजच्चो, “न जच्चा वसलो होति”, यथाभुच्चं, पण्डिच्चं, कुक्कुच्चं, “आसनं उदकं पज्जं”, सोहज्जं, वज्जं, दज्जं, “नज्जो मञ्ञे सन्दन्ति”। अथ जातिअन्धो, यदि एवं, हीनजातियो, पण्डितियं, पण्डिच्चयं, कुक्कुच्चयं, नदियो ति रूपन्तरानि पि दिस्सन्ति। इध न भवति: “पुत्तो त्याहं, पटिसन्थारवुत्यस्स, अथ विस्ससते त्यम्ही"ति आदीसु।
<br>
**१०५. नस्स निग्गहीता त-यानं एको चो।**  
आकासानञ्चायतनं।
<br>
**१०६. थय-धयानं च्छयुग-ज्झयुगं।**  
“भूतं तच्छं, यदि वा तच्छो, यदि वा अतच्छो”; बोज्झङ्गो, दुम्मेज्झं, “नाञ्ञत्र बोज्झा तपसा”, बोज्झाति बोधिया ति पदट्ठिति। इध न भवति: “तिणलतानि ओसध्यो”।
<br>
**१०७. त-थानं ट्ठयुगं।**  
अट्ठकथा, अत्थकथा वा; दुक्खस्स पीळनट्ठो सङ्खतट्ठो; अन्नं अन्नट्ठिकस्स; अट्ठिकत्वा सुणेय्य। क्वचि न भवति: अत्थसंवण्णना, अत्थरसो ति।
<br>
**१०८. क-यानं क्कयुगं ज्जयुगञ्च।**  
नेपक्कं, महानामो सक्को; भिसक्कस्स इदन्ति भेसज्जं। अथ सक्या साकिया ति रूपन्तरानिपि दिस्सन्ति।
<br>
**१०९. चय-जयानं च्चयुग-ज्जयुगं।**  
पच्चति, पवुच्चति, पलुज्जति, भोज्जयागु।
<br>
**११०. ल-यानं ल्लयुगं।**  
विपरिआसो विपल्लासो, विपरि अत्थं विपल्लत्थं, पत्तकल्लं, कोसल्लं। क्वचि न भवति: सुमङ्गल्यं।
<br>
**१११. व-यानं ब्बयुगं।**  
वेधब्बं, वेधव्यं वा।
<br>
**११२. स्यो स्सयुगं।**  
पोरिस्सं, अथ पोरिसियन्ति रूपन्तरम्पि दिस्सति। क्वचि न भवति: आलस्यं।
<br>
**११३. ग्यो ग्गयुगं।**  
दोभग्गं। क्वचि न भवति: ओदग्यं।
<br>
**११४. प्यो प्पयुगं पो च।**  
अप्पेकच्चे, अप्पेकदा, सारुप्पं, “दीपा,” दीपिचम्मपरिवारिताति अत्थो।
<br>
**११५. घ्यो ग्घो।**  
“वेय्यग्घा”, व्यग्घचम्मपरिवारिताति अत्थो।
<br>
**११६. ट्यो च्चयुगं।**  
व्यावटस्स भावो वेय्यावच्चं। क्वचि न भवति: पारिभट्यं।
<br>
**११७. न्यो ञ्ञयुगं ण्यो च।**  
आनिआयो अञ्ञायो, आकिञ्चञ्ञं, गेलञ्ञं, सामञ्ञं। क्वचि न भवति: आनण्यं।
<br>
**११८. भ्यो ब्भयुगं।**  
ओसब्भं।
<br>
**११९. म्मयुगं म्यो।**  
ओपम्मं, सोखुम्मं।
<br>
**१२०. तीसु व्यञ्जनेस्वेको सरूपो लोपं।**  
“मोचेसि एकसतं खत्ये”, अग्यागारं। सरूपोति किं: “एवम्पि तित्थ्या पुथुसो वदन्ति”।
<br>
**१२१. मतन्तरे उ-दु-नितो परं द्विभावं सदिसत्तेन।**  
आचरियानं मतन्तरे उ-दु-निउपसग्गतो परं व्यञ्जनं सदिसत्तेन द्विभावं पप्पोति: उक्कासि, उक्कासो, दुम्मनो, दुक्करं, निस्सोको, निक्कङ्खो।
<br>
**१२२. फुट्ठक्खरसंयोगे पुब्बं अफुट्ठत्तं।**  
उट्ठितो, उग्घाति, दुब्भासितं, दुब्भिक्खं, निद्धनो, निब्भयं।
<br>
**१२३. अफुट्ठक्खरसंयोगे परं क्वचि फुट्ठत्तं।**  
निक्खमति, “अपिधानं निप्फटति; नित्थरणत्थाय; सोम्हि एतरहि ... कन्तारं नित्थिण्णो”। क्वचीति किं: “तं वे नप्पसहती मारो; उत्तरन्ति महानदिं।
<br>
**१२४. विसभागसंयोगे एको एकस्स सभागत्तं।**  
परिएसना, पय्येसना, नाभियो नब्भो, ओसब्भं।
<br>
**१२५. जातिया जच्चो क्वचि व्यञ्जने।**  
जातिसद्दस्स जच्चादेसो होति क्वचि व्यञ्जने परे: जच्चबधिरो, जातिबधिरो वा; जच्चजळो, जातिजळो वा। इध व्यञ्जनग्गहणं जच्चन्धोति आदिसु सरपरत्ता अनेन लक्खणेन जातिसद्दस्स जच्चादेसो न होतीति दस्सनत्थं। इमस्मिं पकरणे कानिचि उदाहरणानि पुब्बलक्खणेन सिद्धानि पि विधिनानत्तदस्सनेन सोतूनं परमकोसल्लुप्पादनत्थञ्चेव पज्जुन्नगतिकानि पि लक्खणानि होन्तीति दस्सनत्थञ्च वुत्तानीति न पुनरुत्तिदोसो अवगन्तब्बो; यस्मा च नीति नाम नानप्पकारेन कथितायेव सोभति,अयञ्च सासने सद्धम्मनीति, तस्मापि नानप्पकारेन कथिताति न पुनरुत्तिदोसो।
<br>
**१२६. अवस्स ओ।**  
अव इच्चेतस्स ओकारादेसो होति क्वचि व्यञ्जने परे: अन्धकारेन ओनद्धा, ओवदति, ओसानं, वोसानं। क्वचीति किं: अवसुस्सतु, अवसानं। व्यञ्जनेति किं: अवयागमनं, अवेक्खति।
<br>
**१२७. एवं-ख्वन्तरे वियस्स व्या।**  
एवंसद्द-खोसद्दानं अन्तरे ठितस्स वियसद्दस्स व्यादेसो होति। “एवं व्या खो अहं भन्ते भगवता धम्मं देसितं आजानामि”, एवं व्या खो ति एवं विय खो।
<br>
**१२८. वाचाय व्यो पथे।**  
वाचासद्दस्स व्यो होति पथसद्दे परे: ब्यप्पथो। व्यप्पथोति वचनपथो, वाचा एव अञ्ञेसम्पि दिट्ठानुगतिं आपज्जन्तानं पथभूतत्ता व्यप्पथोति वुच्चति।
<br>
**१२९. उ व्यञ्जने पुथस्स अन्तो।**  
पुथइच्चेतस्स अन्तो सरो व्यञ्जने परे उकारो होति: पुथुज्जनो, पुथुभूतं। व्यञ्जनेति किं: पुथ अयं।
<br>
**१३०. क्वचोकारागमो।**  
क्वचि ओकारागमो होति व्यञ्जने परे: परोसहस्सं भिक्खुसङ्घं, जीव त्वं सरदो सतं। क्वचीति कस्मा: एथ पस्सथिमं लोकं, अन्धीभूतो अयं लोको। आचरिया पन ओकारेन सहापि गकारागमं इच्छन्ति, ते “अतिप्पगो खो ताव सावत्थियं पिण्डाय चरितु”न्ति उदाहरन्ति। अयं पन अस्माकं रुचि: पगोसद्दो पातोसद्देन समानत्थो निपातो ति दट्ठब्बो, तेनाहु अट्ठकथाचरिया: “अतिप्पगोति अतिविय पातोति अत्थो”ति।
<br>
**१३१. नपुंसके तंसद्दादीनं निग्गहीतं व्यञ्जने निस्सरं तकारं (सो) च सस्सरं दकारं क्वचि गाथायं।**  
यदिच्छसे त्वं तदते समिज्झतु, न ब्राह्मणस्सेतद किञ्चि सेय्यो, एत्थ हि “तं ते”ति छेदो, ‘एतं किञ्ची’ति च। क्वचीति किं: न तं जितं साधुजितं; एतं मङ्गलमुत्तमं।
<br>
**१३२. अधिस्स अज्झो।**  
अधिइच्चेतस्स व्यञ्जने परे क्वचि अज्झादेसो होति, सो च खो गाथायं दट्ठब्बो: अगारं अज्झ सो वसि, अधि सो आवसीति छेदो; तत्थ अज्झसद्दं आवसिसद्देन सम्बन्धित्वा अत्थो वत्तब्बो “सचे अगारं अज्झावसती”ति पाळिदस्सनतो, विचित्रनयं हि भगवतो पावचनं।
<br>
**१३३. अद्धो भूमये परे।**  
अधिइच्चेतस्स भूधातुमये परे क्वचि अद्धादेसो होति। अद्धभूतो अद्धभवति: चक्खु भिक्खवे अद्धभूतं; किंसु सब्बं अद्धभवि … नामं सब्बं अद्धभवि। क्वचीति किं: अधिभूतो अधिभवति।
<br>
###-	इति सद्दनीतियं व्यञ्जनसन्धिविधानं निट्ठितं।
<br>

##वोमिस्ससन्धिविधानं
<br>
अथ वोमिस्ससन्धिविधानं भवति।
मिस्सीभूतानं सरव्यञ्जनादीनं सन्धि वोमिस्ससन्धि; तथा हि सरव्यञ्जननिग्गहीतादेसलोपकरणवसेन साधितो सन्धि “वोमिस्ससन्धी”ति वुच्चति, सो एव सरव्यञ्जननिग्गहीतादेसलोपविपरीतादिवसेन अनेकसङ्गहत्ता “साधारणसन्धी”ति च वुच्चति, तथा सो एव गाथासु छन्दानुरक्खणत्थं वुत्तिअनुरक्खणत्थञ्च चुण्णियपदेसु सुखुच्चारणत्थं लोपागमादिवसेन साधितत्ता “वुत्तसन्धी”ति च वुच्चति। किञ्चापि ते तिविधा सन्धयो नामतो विसुं वुत्ता, तथापि सरसन्धि-व्यञ्जनसन्धीसु येव सङ्गहं गच्छन्तीति दट्ठब्बं।
<br>
**१३४. एकारो अकारं इकारं गाथं पत्वा।**  
एकारो अकारं पप्पोति, इकारं वा क्वचि गाथं पत्वा: अकरम्हस ते किच्चं; ओक्कन्तामसि भूतानि; इध हेमन्तगिम्हिसु। क्वचीति किमत्थं: गाथायम्पि कत्थचि विसये एकारो अकारं न पप्पोतीति दस्सनत्थं। गाथन्ति किं: हेमन्तगिम्हेसु।
<br>
**१३५. संयुत्तो व्यञ्जनो विसंयोगो।**  
संयुत्तो व्यञ्जनो गाथं पत्वा क्वचि विसंयोगो होति: पुत्तानं हि वधो दुखो; विविधं विन्दते दुखं; निरयम्हि अपच्चिसं। गाथन्ति किं: दुक्खा वेदना। क्वचीति किं: न दुक्खं अहिना दट्ठं, अहं पुरे संयमिस्सं।
<br>
**१३६. असंयोगो ससंयोगो च।**  
असंयोगो व्यञ्जनो गाथं पत्वा क्वचि ससंयोगो होति: धम्मो पापेति सुग्गतिं। गाथन्ति किं: सुगतिं सग्गं लोकं उपपन्नो। क्वचीति किं: इतो भो सुगतिं गच्छ।
<br>
**१३७. क्वचि सरे व्यञ्जने वा पटि पतिस्स।**  
पतिइच्चेतस्स सरे वा व्यञ्जने वा परे क्वचि पटिआदेसो होति: पटग्गि दातब्बो, पटिहञ्ञति। क्वचीति किं: पतिलीयति, पतिरूपदेसवासो च।
<br>
**१३८. निग्गहीतं वग्गे वग्गन्तं वा।**  
निग्गहीतं वग्गक्खरे परे यथासकं वग्गन्तं वा पप्पोति: दीपङ्करो, धम्मञ्चरे सुचरितं, लोकस्स सण्ठिति; तन्निब्बुतं, सङ्घसम्मतो। वाति कस्मा: न तं कम्मं कतं साधु।
<br>
**१३९. ले लकारं।**  
निग्गहीतं खो लकारे परे लकारं पप्पोति वा: असल्लीनं, पटिसल्लीनो, पटिसल्लानो, सल्लक्खणा, पुल्लिङ्गं। वाति कस्मा: आमिसं लभति।
<br>
**१४०. ञं ए-हे।**  
एकार-हकारे परे निग्गहीतं खो ञकारं पप्पोति वा: पच्चत्तञ्ञेव परिनिब्बायिस्सामि; तञ्ञेवेत्थ पटिपुच्छिस्सामि; एवञ्हि वो भिक्खवे सिक्खितब्बं; तञ्हि तस्स मुसा होति, सञ्हितो। वाति कस्मा: एवमेव त्वम्पि, एवमेतं अभिञ्ञाय; एवं होति सुभासितं; पमाणरहितं हितं।
<br>
**१४१. ये सह।**  
निग्गहीतं खो यकारे परे सह यकारेन ञकारं पप्पोति वा: सञ्ञोजनं, सञ्ञोगो,सञ्ञुत्तं। वाति कस्मा: संयोगो, संयुत्तं।
<br>
**१४२. नपुंसके य-त-एतेहि दो सरे पायेन।**  
नपुंसकलिङ्गे वत्तमानेहि य त एत इच्चेतेहि परस्स निग्गहीतस्ससरे परे पायेन दकारादेसो होति वा: बावरियो यदब्रवि, तदेवारम्मणं, एतदवोच सत्था। वाति कस्मा: यं अब्रवि। पायेनाति किं: यं एतं वारिजं पुप्फं।
<br>
**१४३. मो इतरे।**  
इतरे लिङ्गद्वये वत्तमानेहि य त एतइच्चेतेहि परस्स निग्गहीतस्स सरे परे मकारादेसो होति: यमाहु देवेसु सुजम्पतीति, तमत्थं पकासेन्तो, एतमत्थं विदित्वा, तमब्रवि महाराजा। वाति कस्मा: सुधम्माति च यं आहु।
<br>
**१४४. समासे दो तिलिङ्गे।**  
समासे तिविधलिङ्गे वत्तमानेहि य त एत इच्चेतेहि परस्स निग्गहीतस्स सरे परे दकारादेसो होति: यस्स सद्दस्स पदस्स वा अनन्तरं यदनन्तरं, यस्सा गाथाय अनन्तरं यदनन्तरं, ‘यं अनन्तर’न्ति छेदो; एवं तदनन्तरं, एतस्स सद्दस्स पदस्स वा अत्थो एतदत्थो, एतिस्सा गाथाय अत्थो एतदत्थो, ‘एतं अत्थो’ति छेदो।
<br>
**१४५. सेसतो मो दो च सरे व्यञ्जने वा।**  
वुत्तप्पकारेहि य त एत इच्चेतेहि सेसतो सद्दतो परस्स निग्गहीतस्स सरे वा व्यञ्जने वा परे मकारादेसो होति दकारादेसो च: एवमेतं अभिञ्ञाय, अहमेव, त्वमेव, बुद्धम सरणम गच्छामि, सद्धा सद्दहना, तद्धितं। वाति किं: एवाचारा भिक्खुनियो[वि २-३१४]. बुद्धं सरणं गच्छामि।
<br>
**१४६. क्वचि निग्गहीतागमो।**  
(क्वचि) निग्गहीतागमो होति सरे वा व्यञ्जनेवा परे क्वचि: चक्खुं उदपादि, अवंसिरो, यावञ्चिदं भिक्खवे, तंसम्पयुत्तो, अणुंथूलानि सब्बसो, मनोपुब्बङ्गमा धम्मा। क्वचीति कस्मा: इधेव ताव अच्छस्सु, पेच्च सग्गे पमोदति।
<br>
**१४७. लोपं।**  
निग्गहीतं खो सरे वा व्यञ्जने वा परे क्वचि लोपं पप्पोति: भिक्खूनासि समागमो, अज्जतग्गे पाणुपेतं, तासाहं सन्तिके, विदूनग्गं, सब्बदस्सावी, अरियसच्चान दस्सनं, एतं बुद्धान सासनं, सन्ता वाचा च कम्म च। क्वचीति कस्मा: अहमेव नून बालो, तं तेसं मङ्गलमुत्तमं।
<br>
**१४८. परो सरो वा।**  
निग्गहीतम्हा परो सरो लोपं पप्पोति वा: अभिनन्दुन्ति, उत्तत्तं व, इदम्पि। वाति कस्मा: अहमेव, एतदब्रवि।
<br>
**१४९. लुत्ते व्यञ्जनो विसंयोगो।**  
निग्गहीतम्हा परस्मिं सरे लुत्ते यदिपि व्यञ्जनो संयुत्तो विसंयोगो होति। एवं’स ते आसवा, पुप्फं’सा उप्पज्जति - सचे भुत्तो भवेय्याहं साजीवो गरहितो मम” इदं पन ठानं पठमपादेन दुतियपादस्स सम्बज्झनट्ठानं, तञ्च खो निग्गहीतम्हा परस्स लोपकारणा संयोगव्यञ्जनस्स विसंयोगभावकरणेन सन्धिकरणट्ठानं, न अक्खरसङ्कन्तिवसेन। तेपिटके हि बुद्धवचने निग्गहीतम्हा परसरस्स लोपकारणा संयोगव्यञ्जनस्स विसंयोगभावसहितं पाळिप्पदेसं ठपेत्वा नत्थि अञ्ञो पाळिप्पदेसो, यत्थ गाथानं पठमपादस्स दुतियपादेन ततियपादस्स च चतुत्थपादेन सद्धिं अक्खरसङ्कन्तिवसेन वा पदसङ्कन्तिवसेन वा सन्धि सिया। कवीनं पन सद्दरचनाविसये सो पदेसो अत्थेव, तं यथा: “यत्थ पतिट्ठितञ्चेत-मेतं वत्वा विधिन्ततो”ति च, “उपक्कमेन वा केसञ्चुपच्छेदककम्मुना”ति च, “सोतापन्ना च सकदागामिनो चापि पुग्गला”ति च “नामं द्विधा चतुधा च अन्वत्थसामञ्ञआदितो, विज्जमानाविज्जमानत्तादितो छब्बिधं मत”न्ति अयं अक्खरसङ्कन्तिपदेसो, “वधादि पञ्चरतनत्तयस्सागुणवण्णनं” अयं पदसङ्कन्तिपदेसो। द्वेपि एता सङ्कन्तियो यथा पाळियं पठम-दुतियपादेसु ततिय-चतुत्थपादेसु च सम्बद्धआदिअक्खरो समासो न लब्भति, तथा न लब्भन्तीति दट्ठब्बा। केचि पनेत्थ वदेय्युं: ननु च भो “एवाहं चिन्तयित्वान अनेककोटिसतं धन”न्ति एत्थ पठम-दुतियपादा सन्धिवसेन सम्बज्झन्ति, अथ किमत्थं “नत्थि अञ्ञो पाळिप्पदेसो”ति आदि वुत्तन्ति। तन्न, पठमपादेन दुतियपादस्स असम्बज्झनतो, एत्थ हि “चिन्तयित्वानानेककोटिसत”न्ति सन्धिकिच्चेन पयोजनं नत्थि, तस्मा पठमपादं पहाय “न एककोटिसतं नेककोटिसत”न्ति सन्धिकिच्चमेव इच्छितं समासवसेन, यथा “न अरूपावचरा धम्मा”ति। द्वे पन पादा न सम्बज्झन्तीति कथं ञायतीति चे? पाठन्तरेन ञायति, अत्रिदं पाठन्तरं : नेकानं नागकोटीनं परिवारेत्वानहं तदा वज्जेन्तो सब्बतुरियेहि, लोकजेट्ठं उपागमिन्ति; नेकसद्दो पनेत्थ अनुपपदो हुत्वा तिट्ठति, तेन ञायति ‘द्वे पदा न सम्बज्झन्ती’ति; यथा अलाबु-लाबुसद्दा विसुं दिस्सन्ति, तथा अनेक-नेकसद्दा विसुं सासने दिस्सन्ति “अनेककोटिसन्निचयो, नेककोटिसतं धन”न्ति आदीसु। इति पाळियं अक्खरसङ्कन्ति च पदसङ्कन्ति च सब्बथापि नत्थीति दट्ठब्बं; तासु हि सङ्कन्तीसु पदानि छिन्नभिन्नानि होन्ति, पदेसु छिन्नभिन्नेसु जातेसु अत्थो अपरिव्यत्तो सिया, अत्थावबोधोपि छिन्नभिन्नो विय धम्मं सुणन्ते वेनेय्ये पटिभायेय्य, तस्मा धम्मिस्सरेन भगवता द्वे सङ्कन्तियो वज्जेत्वा सब्बसत्तानं मूलभासाभूताय मागधिकाय सभावनिरुत्तिया तन्ति ठपिता, भगवतो सावकेहि अरियेहि तदनुलोमेनेव तन्ति ठपिता, देवतादीनं भासितेसु यं अपनेतब्बं होति, तं अपनयिंसु, सुद्धं पन व्यञ्जनं रोपयिंसु।
<br>
**१५०. निग्गहीतप्परो इकारो अकारं उकारञ्च मकारे।**  
तं इमिना पेतं, तदमिना पेतं, एवं इमं, एवुमं।
<br>
**१५१. अकारो एकारं हकारे।**  
कं अहं, के हं कहं।
<br>
**१५२. सहकस्स कस्स पतिम्हि निग्गहीतत्तं।**  
ब्रह्मा सहम्पति।
<br>
**१५३. ब्यञ्जने निग्गहीतं अं।**  
एवं वुत्ते, तं साधु।
<br>
**१५४. परियादीनं र-यादिवण्णस्स य-रादीहि विपरियायो।**  
परियुदाहासि, पयिरुदाहासि, अरियस्स, अयिरस्स. करिया, कयिरा, बहुआबाधो, बव्हाबाधो, मसका, मकसा, न अभिनेय्य, अनभिनेय्य, अरिया, अयिरा - अरियसद्देन सामिपि वत्तब्बो: अरियो, अयिरो, सामीति अत्थो।
<br>
**१५५. संसद्दे परलोपे पुब्बो दीघं।**  
संरत्तो, सारत्तो, एवं सारागो, सारम्भो, अविसाहारो। संसद्देति किं: अरियसच्चान दस्सनं, किं नुमा व समणियो।
<br>
**१५६. वासिट्ठस्सिकारो एत्तं पावचने।**  
वासेट्ठो।
<br>
**१५७. वण्णनियमो छन्दो, गरु-लहुनियमो वुत्ति।
<br>
**१५८. गाथासु छन्द-म-अभेदत्थं अक्खरलोपो।**  
अदुस्स मम खेत्तपालस्स, दुस्स मे खेत्तपालस्स; चन्दोव पतितो छमाय, चन्दोव पतितो छमा; पुब्बेव च सोमनस्सदोमनस्सं, पुब्बेव च सोमनदोमनस्सं; एवमेव नून राजानं, “एवमेव नून राजानं” इति आदि-अन्त-मज्झलोपो दट्ठब्बो; अञ्ञानिपि योजेतब्बानि।
<br>
**१५९. वुत्तानुरक्खणत्थं विपरीतता।**  
एत्थाचरियानं मतं कथयाम: केचिहि आचरिया “गाथासु वुत्तिअनुरक्खणत्थाय गरु-लहूनं नियमस्स पालनत्थाय विपरीतता”ति, केचि पन “गाथावत्त-सुत्तन्तवत्त-तरङ्गवत्तादीनं
वत्तानं अनुरक्खणत्थाय वण्णविकारता होती”ति वदन्ति। अकरम्हसे ते किच्चं, अकरम्हस ते किच्चं; चरेय्य तेनत्तमनो सतिमा; नप्पज्जहे वण्णबलं पुराणं।
<br>
**१६०. सुत्ते सुखुच्चारणत्थमक्खरलोपो विपरीतता च।**  
द्वासट्ठि पटिपदा, “द्वट्ठि पटिपदा”; एवं “द्वट्ठन्तरकप्पा”; सयं अभिञ्ञाय सच्छिकत्वा, “सयं अभिञ्ञा सच्छिकत्वा”; पटिसङ्खाय योनिसो, “पटिसङ्खा योनिसो”; सुवण्णमयं, “सो(व)ण्णमयं”; नवनीतं, “नोनीतं”; विलपति एव सो दिजो, “विलपत्वेव सो दिजो”; समन्तपासादिका इति एव, “समन्तपासादिका त्वेव”; सुआक्खातो, “स्वाक्खातो” वनप्पगुम्बो, “वनप्पगुम्बे”; सुखं दुक्खं जीवो, “सुखे दुक्खे जीवे”; जीवो च सत्त इमे काया, “जीवे च सत्तिमे काया”; को गन्धब्बो, “के गन्धब्बे”; बाला च पण्डिता च, “बाले च पण्डिते च; अट्ठ नागावाससतानि, “अट्ठ नागावाससते”; विरत्ता कोसियायनी, “विरत्ते कोसियायने”; एसो सो एको, “एसे से एके”। अथ पनाचरिया “सोय्यथीदं, सेय्यथीद”न्ति ओकारस्स एकारत्तं इच्छन्ति। पाठन्तरं तेहि दिट्ठं भविस्सति, मयं पन न पस्साम। तथा “सा इत्थी, सोत्थी”ति आकारस्स ओकारत्तं इच्छन्ति। मयं पन ‘सा इत्थी’ति अत्थवन्तं सोत्थीपदं न पस्साम, ‘सुन्दरित्थी’ति अत्थवन्तं एव सोत्थीति पदं पस्साम. अत्रायं पाळि “न चापि सोत्थि भत्तारं, इस्साचारेन मञ्ञती”ति, तत्रायं संहितापदच्छेदो “सु-इत्थि, सोत्थी”ति। तथा आचरिया “रत्तञ्ञो, रत्तञ्ञू”इति ओकारस्स ऊकारत्तं इच्छन्ति। मयं तु “कालञ्ञू समयञ्ञू च, स राजवसतिं वसे”ति आदि पाळिदस्सनतो तस्सीलत्थे ऊपच्चयवसेन “रत्तञ्ञू सब्बञ्ञू कालञ्ञू”ति ऊकारन्ततं इच्छाम; अपि च “रत्तञ्ञा, वंसञ्ञा”ति दस्सनतो पन “रत्तञ्ञो वंसञ्ञो”ति ओकारन्तत्तम्पि इच्छाम – “सब्बञ्ञू”ति पदे अयं नयो न लब्भति।
<br>
**१६१. अप्पक्खरानं बहुत्तं अञ्ञथत्तञ्च।**  
सरति, “सुसरति”; सकेहि, “सुवकेहि”; सामी, “सुवामि”; सामिनी, “सुवामिनी”; सत्तो, “सत्तवो”; मच्चो, “मातियो”; द्वे, “दुवे”; तण्हा, तसिणा; पम्हं, “पखुमं” इच्चादीनि।
<br>
**१६२. बह्वक्खरानं अप्पत्तं अञ्ञथत्तञ्च।**  
आचरियं “आचेरं”; कातियानो, “कच्चानो”; पदुमानि, “पद्मानि” इच्चादीनि।
<br>
**१६३. क्वचि सरे व्यञ्जने वा ओदन्तानं नामानं अकारन्तत्तं पकति।**  
सो एव अत्थो, “स एवत्थो”; एवं “स सीलवा; एस आभोगो, एस धम्मो”; तुवञ्च धनुसेखो च, “तुवञ्च धनुसेख च”; एवं “ककुसन्ध कोणागमनो; थेर वादानमुत्तमो”ति। अट्ठकथासु पन ओकारस्स अदस्सनेन विभत्तिसुतिया अभावतो “ककुसन्ध”इति अविभत्तिको निद्देसोति च “थेर इति अविभत्तिको निद्देसो”ति च वुत्तं, तस्मा “स एवत्थो, एस आभोगो”ति आदीसु स-एस-सद्दा अविभत्तिकाति पि वत्तुं वट्टति परियायेन, निप्परियायेन पन “इध धम्मं चरित्वान राज सग्गं गमिस्ससी”ति एत्थ आलपनत्थे वत्तमानो लुत्तविभत्तिको हुत्वा सविभत्तिको राजसद्दो विय स-एस-इच्चेते सविभत्तिका येव; तथा हि लुत्तविभत्तिके राजसद्दे सविभत्तिके जाते सति कथं विभत्तिविकारस्स ओकारस्स अकारभावं गतत्ता स-एस-इच्चेते अविभत्तिका सियुन्ति - इति सविभत्तिकायेव स-एससद्दा भवन्ति। “तुवञ्च धनुसेख चा”ति आदीसु पन धनुसेख ककुसन्ध इच्चादयो अविभत्तिका वा होन्ति सविभत्तिका वा, एकन्तअविभत्तिका पन सद्दा “सीदतीति सत, अत्थीति असा”ति पदानि भवन्ति, तस्मा “सतस्मीति होती”ति एत्थ “सत अस्मी”ति छेदो कातब्बो, अनिच्चो अस्मीति अत्थो, “असस्मीति होती”ति एत्थ “अस अस्मी”ति छेदो, निच्चो अस्मीति अत्थो।
<br>
**१६४. वुत्तिरक्खणे मागमे।**  
वुत्तिरक्खणट्ठाने मकारागमे परे ओदअन्तानं नामानं अकारन्तत्तं पकति: मग्गमत्थि गमको न विज्जति; पच्चयाकारमेव च; एस मग्गं। मागमेति किं? एस मग्गो अधम्मट्ठ।
<br>
**१६५. मादेसे अकारो दीघं।**  
वुत्तिरक्खणट्ठाने मकारादेसे सति अकारो दीघं पप्पोति: नयिदं पञ्ञवतामिव; धम्मो अरहतामिव; नभं ताराचितामिव। मकारादेसेति किं: बको कक्कटकामिव।
<br>
**१६६. अपिचस्स इलोपो पस्स चत्तं।**  
वुत्तिरक्खणट्ठाने अपि-च-सद्दस्स इकारस्स लोपो होति, पकारस्स च चकारत्तं: अच्चायं मज्झिमो खण्डो। वुत्तिरक्खणेति किं: अपि चायं … तपोदा।
<br>
**१६७. अतिच्चस्स वा तिलोपो।**  
अथ वा वुत्तिरक्खणट्ठाने अतिच्च-सद्दस्स तिकारलोपो होति: अच्चायं मज्झिमो खण्डो।
<br>
**१६८. ठानन्तरगति निग्गहीतस्स।**  
वुत्तिरक्खणट्ठाने अत्तनिस्सयं छड्डेत्वा निग्गहीतस्स ठानन्तरगमनं होति: ते तं अस्से अयाचिसुं; यथाभूतं विपस्सिसुं।
<br>
– इमस्मिं पन पकरणे कानिचि लक्खणानि अनियमवसेन वुत्तानि, तेहि विविधानि रूपानि सिज्झन्ति; एवं सन्तेपि अनियमवसेन वुत्तत्ता तत्थ पाळिप्पदेसे सोतूनं सम्मोहो सिया, रूपानञ्च अतिप्पसङ्गोति तदुभयविवज्जनत्थं अप्पमत्तकं नियमं वदाम, न एत्थ पुनरुत्तिदोसो अवगन्तब्बो।
<br>
**१६९. इकारो अकारं तंनिमित्तं तकारलोपो।**  
इमा गाथा अभासित्थ, “इमा गाथा अभासथ”; उदकेनाभिसिञ्चित्थ, “उदकेनाभिसिञ्चथ”।
<br>
**१७०. अकारो एकारं ठाने।**  
नवच्छन्नके दानि दिय्यति।
<br>
**१७१. अकारो क्वचि ओकारं।**  
“पिता चुपहतो मनो”। क्वचीति किं: उपहतमनो।
<br>
**१७२. उकारो ओकारं।**  
“सो तत्थो, सो सिन्नो; सोवण्णमयं; सोत्थि।
<br>
**१७३. गेहस्स एकारो अकारं इकारञ्च समास-तद्धितेसु।**  
गहकूटं, गहपति, गहट्ठो; गिही।
<br>
**१७४. एकारो इकारं।**  
दुम्मिज्झं, दुम्मेज्झं वा।
<br>
**१७५. अकारञ्च एकारागमे।**  
हञ्ञये वा पि कोचि नं, हञ्ञे एव … कोचि नन्ति छेदो।
<br>
**१७६. ओकारो आकारं उकारञ्च।**  
विवटच्छदा; आरुग्यं; न तेनत्थं अबन्धि सु; अव्हायन्तु सुयुद्धेन; अपि नु हनुका सन्ता। तत्थ विवटच्छदाति विवटच्छदो, तथा हि महापदानसुत्तटीकायं “विवटच्छदाति ओकारस्स आकारं कत्वा निद्देसो”ति वुत्तं; अबन्धि सूति अबन्धि सो, निपातमत्तं वा सुकारो।
<br>
**१७७. उस्स ई व्यञ्जने।**  
आसीविसो।
<br>
**१७८. यथा-तथातो अञ्ञतो वा एवस्स एकारो इकारं।**  
यथा एव, “यथरिव”, तथा एव, “तथरिव”; भुसामिव।
<br>
**१७९. संयोगे वाथवागमे दीघो रस्सं।**  
पगेव इतरा पजा; मया सम्मदक्खाता; दिट्ठेव धम्मे अञ्ञा।
<br>
**१८०. पुग्गलवाचिनो आसवस्स सस्स द्वित्तं।**  
आसवो अस्सवो: “अस्सवा पियभाणिनी; यञ्चे पुत्ता अनस्सवा”। पुग्गलवाचिनोति किं: “आसवा धम्मा” - इति पुग्गलाभिधेय्य आसवसद्दो न पवत्तति, धम्माभिधेय्ये अस्सवसद्दो न पवत्ततीति; सङ्केतनिरूळ्हो हि अत्थेसु सद्दोति अयं नीति साधुकं मनसिकातब्बा।
<br>
**१८१. पटिपदाय दस्स व्यञ्जनएसएस क्वचि लोपो।**  
एत्थ च पटिपदायाति पटिपदासद्दस्साति गहेतब्बं; तथा हि अत्थनिद्देसो विय सद्दनिद्देसोपि भवति, यथा “तुम्हाम्हाकं तयिमयी”ति, उच्चावचाहि पटिपा; पटिपं वदेहि भद्दन्ते; पटिपाय, पटिपासु। क्वचीति किं: मज्झिमा पटिपदा।
<br>
**१८२. सकिस्स इस्साकारो सदागमेन आगामिम्हि।**  
सकिसद्दस्स इकारस्स दकारागमेन सह पवत्ते आगामिसद्दे परे अकारादेसो होति: सकदागामी।
<br>
**१८३. पतिस्स पच्चो सरनिमित्तस्स वा व्यञ्जननिमित्तस्स वा।**  
हीने कुले पच्चाजातो, पच्चाजायति। एत्थ च पच्चाजातोति पतिजातो इति व्यञ्जननिमित्तेन पतिसद्दो सनिमित्तो भवति; अथ वा पच्चाजातोति पतिआजातो, “सचे एन्ति मनुस्सत्तं, अड्ढे आजायरे कुले”ति दस्सनतो एवं छेदो कतो इति सरनिमित्तेन पतिसद्दो सनिमित्तो भवति। तत्थ पुब्बपक्खवसेन पच्चसद्दाकारस्स दीघभावो व्यञ्जनसन्धि च वेदितब्बो, इतरवसेन सरसन्धि।
<br>
**१८४. वाचासिलिट्ठत्थं अन्तगतादीनि पतन्ति पदन्ते।**  
सुत्तन्तो, कम्मन्तो, वनन्तं, ब्रह्मजालसुत्तन्तं, गूथगतं, मुत्तगतं; दिसता, देवता, इदप्पच्चयता।
<br>
**१८५. यत्थ सन्धिते सरे न पदं सुखुच्चारणीयं, न तत्थ सरानं सन्धि।**  
एवमेव अज्झत्तं अरूपसञ्ञी; याव मे इदं ब्रह्मचरियं; इमं उदानं उदानेसि।
<br>
**१८६. यत्थ सन्धितो सरो अत्थं दूसेति, न तत्थ सन्धि।**  
आयस्मा आनन्दो।
<br>
**१८७. द्वीसु पदेसु न व्यञ्जने सरानं सन्धि।**  
अक्कोच्छि मं, अवधि मं; इन्द्रियेसु सुसंवुतं; एते हंसा पक्कमन्ति; ओरोधा च कुमारा च। ननु च भो “स सीलवा”ति आदीसु सरा सन्धिय्यन्तीति? न सन्धिय्यन्ति, ओकारस्स लोपट्ठाने अकारस्स आगतत्ता। यज्जेवं ते पयोगा सन्धिपयोगा न होन्ति; अथ कथं सन्धिविसये वुत्ताति। सच्चं, येभुय्यवसेन वुत्तेसु सन्धिपयोगेसु पक्खित्तत्ता सन्धिपयोगा येव ते पयोगा भवन्ति, तस्मा सन्धिविसये वुत्ता, लोकस्मिं हि येभुय्यवसेन वोहारो दिस्सति यथा “आ नगरा खदिरवन”न्ति।
<br>
**१८८. एकपदन्तोगधे व्यञ्जने सरानं क्वचि सन्धि।**  
आरामरुक्खचेत्यानि, चेतियानि वन्दिंसु।
<br>
**१८९. न सुद्धस्सरलोपो आदिस्स आकारे सरन्तरे वा।**  
आदिसद्दस्स आकारे परे अञ्ञस्मिं वा सरे परे व्यञ्जनसङ्खातस्स निस्सितस्स अभावेन विगतनिस्सितानं सुद्धस्सरानं लोपो न होति अत्थप्पकासने असमत्थत्ता, अ आदि येसं ते अआदयो, एवं आआदयो, इआदयो, ई-इन्नं त्थ-त्थं, उ आगतो। न सुद्धस्सरलोपोति किं: अकारादयो, पब्बतादयो; एत्थ हि पुब्बसरे सतिपि आदिसद्दस्स आकारे परे सन्तेपि सनिस्सितत्ता सुद्धस्सरभावाभावतो लोपं पप्पोति एव।
<br>
**१९०. उपपदे सुद्धासुद्धानं लोपो, सन्तेपि तस्मिं अञ्ञस्मिं वा।**  
उपपदे सति सुद्धस्सरासुद्धस्सरानं लोपो होति येव तस्मिं आदिसद्दस्स आकारे परे सन्तेपि अञ्ञस्मिं वा सरे परे सन्तेपि: अक्खरापि अआदयो “अक्खरा पादयो”; क-अ-ईसा, केसा, को च अ च ईसो च केसाति समासो, एत्थ च कसद्देन ब्रह्मा वुत्तो, असद्देन विण्हु ईससद्देन इस्सरो वुत्तो। - किञ्चापि एतेहि द्वीहि लक्खणेहि दस्सिता एते पयोगा पाळियं न सन्ति, तथा पि पाळिया सद्धिं संसन्दनत्थं एते लोकिकप्पयोगे अवोचुम्ह, ‘अट्ठाने इदं कथित’न्ति न वत्तब्बं, नीतिवसेन वत्तब्बत्ता।
<br>
**१९१. सुद्धस्सरम्हा इतिस्स इस्स लोपो।**  
इमस्मिं भगवतो पावचने सुद्धस्सरम्हा परस्स इतिसद्दस्स इकारस्स लोपो होति अत्थप्पकासने समत्थत्ता: इति च दन्ति च दुति च खन्ति च ञाणं पवत्तती, न हेवं वत्तब्बे। इमस्मिं पन ठाने “इ इति चा”ति छेदं कत्वा परइकारे लुत्ते “इति चा”ति पदं सिज्झति; एत्थ इकारो ईसकं विच्छिन्दित्वा उच्चारेतब्बो, एवं उच्चारेतब्बत्ता एतं पदं अत्थप्पकासने समत्थं भवति, “अआदयो”ति आदीसु पन अकारे लुत्ते “आदयो”ति पदं अकारादयोति अत्थप्पकासने समत्थं न होति, विच्छिन्दित्वा उच्चारेतब्बभावाभावतो विसेसकभूतस्स अकारस्स विनट्ठत्ता; विसेसकस्मिं हि नट्ठे को विसेसितब्बं विसेसेस्सति – तस्मा अत्थप्पकासनेसमत्थं न होति. “इति चा”ति पदं पन समत्थं भवति येव विच्छिन्दित्वा उच्चारेतब्बत्ता। कविसमये “इ इती”ति पदमेव इच्छितब्बं होति, पावचनेपन दुविधोपि नयो इच्छितब्बो, तथा हि एकाधिप्पायोपि संहितापदच्छेदो भवति, तत्र अयं, “तत्रायं”; इच्चादि द्वाधिप्पायोपि भवति: सुआगतं, “स्वागतं”; सुआगतं, “सागतं” इच्चादि; अथ वा दुईहितिका, “द्वीहितिका” इदं समानपदच्छेदं असमानत्थं एकप्पकारं द्वाधिप्पायं संहितापदन्ति वेदितब्बं। अपरो नयो: अनत्थं ददातीति अनत्थदो, सो एव दकारस्स तकारं कत्वा “अनत्थतो”, अनत्थो अतो एतस्मा पुरिसस्माति वा “अनत्थतो” - एवम्पि द्वाधिप्पायं संहितापदं भवति; सा अहं “साहं”, इत्थिलिङ्गवसेन छेदो, अथ वा सो अहं “साहं” पुल्लिङ्गवसेन छेदो; अपरो नयो, छ अहं “साहं”, सङ्ख्यावसेन छेदो इच्चेवमादि अधिप्पायत्तयिको संहितापदच्छेदो। चतुराधिप्पायादयो पन न सन्ति। एवं नानाधिप्पायं विचित्रनयं भगवतो पावचनं। अत्रिमे पयोगा: साहं विचरिस्सामि एकिका; साहं दानि सक्खि जानामि मुनिनो, देसयतो धम्मं सुगतस्स; अत्थि नेसं उसामत्तं, अथ साहस्स जीवितन्ति एत्थ च छ अहानि साह’न्ति एवं समाससम्भवतो छ अहं साहन्ति सहपदच्छेदसंहितापदं वेदितब्बं, यथा छ-आयतनं “सळायतन”न्ति, इति साहन्ति पदं अधिप्पायत्तयिकं भवति; ईदिसानं पदानं अत्थो पयोगानुरूपतो अत्थप्पकरणादिवसेन योजेतब्बो। तथा “तत्रायं इच्चादि एकसन्धिद्विसङ्खेपसंहितापदं, “सुता च पण्डिता त्यम्ह” इच्चादि द्विसन्धितिसङ्खेपसंहितापदन्ति गहेतब्बं। तथा अत्थि पदं नो-सन्धिपदञ्चेव सन्धिपदञ्च, तं यथा: “उभयत्थ कलिग्गाहो ... उभयत्थ कटग्गाहो” इच्चादि, उभयस्मिं लोके कलिग्गाहो, उभयेसं वा अत्थानं कलिग्गाहो उभयत्थ कलिग्गाहो, पराजयग्गाहोति अत्थो; एस नयो “उभयत्थ कटग्गाहो”ति एत्था पि, कटग्गाहोति जयग्गाहो। इमस्मिं पन पकरणे छन्द-वुत्तिरक्खणादीसु यो पभेदो वत्तब्बो सिया, तं सब्बं गन्थवित्थारभयेन न वदाम; यं पनेत्थ “छन्दानुरक्खणत्थ”न्ति च “वुत्तिरक्खणत्थ”न्ति च “सुखुच्चारणत्थ”न्ति च वुत्तं, तं लोकोपचारमत्तवसेन वुत्तन्ति दट्ठब्बं; न हि भगवा छन्दञ्च वुत्तिञ्च रक्खति, ना पि सुखुच्चारणत्थं अक्खरलोपादिकं करोति. यो हि सासङ्को सभयो, सो अञ्ञेसं पण्डितानं सङ्काय उप्पज्जनकनिन्दाभयेन छन्दञ्च वुत्तिञ्च रक्खति, सुखुच्चारणत्थञ्च अक्खरलोपादिकं करोति, भगवा पन निरासङ्को निब्भयो, भगवतो पावचने खलितं नत्थि, सो कथं परप्पवादं पटिच्च छन्दञ्च वुत्तिञ्च रक्खिस्सति, सुखुच्चारणत्थञ्च अक्खरलोपादिकं करिस्सति, वुत्तं हेतं अभिधम्मटीकायं : “भगवा पन वचनानं लहु-गरुभावं न गणेति, बोधनेय्यानं पन अज्झासयानुलोमतो धम्मसभावं अविलोमेन्तो व तथा देसनं नियामेतीति न कत्थचि अक्खरानं बहुता वा अप्पता वा चोदेतब्बा”ति। 
इच्चेवं इमस्मिं पकरणे या नीति सासनस्सोपकाराय यथाबलं अम्हेहि ठपिता, ता सब्बापि सद्धासम्पन्नेहि कुलपुत्तेहि सासने आदरं कत्वा परियापुणितब्बाति।
<br>
###-	वोमिस्सकसन्धिविधानं निट्ठितं।###
<br>

विविधनयविचित्ते पाळिधम्मे पटुत्तं, सरमसरपरस्मिं तीहि सन्धीहि युत्ते।
बहुविधनयसारे सन्धिकप्पम्हि योगं, करिय सुमति पोसो अत्थसारं लभेथ॥
<br>

इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे सन्धिकप्पो नाम वीसतिमो परिच्छेदो।
