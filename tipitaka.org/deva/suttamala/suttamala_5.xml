<?xml version="1.0" encoding="UTF-16"?>
<?xml-stylesheet type="text/xsl" href="tipitaka-deva.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">२४. तद्धितकप्प</p>
<p rend="bodytext"></p>
<p rend="gatha1">इतो परं पवक्खामि, सोतारानं हितावहं;</p>
<p rend="gatha1">तद्धितसव्हयं कप्पं, तं सुणाथ समाहिता।</p>
<p rend="bodytext"></p>
<p rend="bodytext"></p>
<p rend="bodytext">तद्धितन्ति अपच्चादिअत्थेसु पवत्तानं णादिपच्चयानं नामं; परिकप्पादिवसेन निप्फादेतब्बस्स विधिनोपि नामं, एवञ्हि सति पुरिसो च पुरिसो च पुरिसाति च, दस च दस च वीसतीति च, चतूहि अधिका दस चुद्दसाति च, अड्ढेन चतुत्थो अड्ढुड्ढोति च आदीनि पच्चयरहितपदानिपि तद्धितपदानीति गहेतब्बानि होन्ति, नाञ्ञथा। केचि पन तद्धितन्ति णादिपच्चयस्सेव नामन्ति गहेत्वा पुरिसाति कतेकसेसपदं पच्चयरहितत्ता न तद्धितपदं, सुद्धनामपदं येवाति वदन्ति। तं न गहेतब्बं, पच्चयरहितस्सापि सतो परिकप्पवसेनापि अत्थस्स गहेतब्बत्ता, पुरिसाति पदस्स हि बहुपुरिसवाचकत्तं ञापेतुं पुरिसो च पुरिसो च पुरिसाति एकसेसं परिकप्पेत्वा एकसेसञ्च कत्वा बहुवचनन्तता कता, एसो विधि तद्धितन्ति वुच्चति; अयञ्च विधि अनियमो, एवञ्हि परिकप्पं अकत्वा पूरेन्तीति पुरिसाति गहणे तं पदं इसपच्चयपरत्ता कितन्तं नाम भवति, तदेव पदं पुरि सेन्तीति पुरिसाति गहणे उपपदसमासं भवति - इति अधिप्पायन्तरेन पुरिसाति पदस्स बहुपुरिसवाचकत्तं ञापेतुं बुद्धिया परिकप्पेत्वा कतेकसेसं पुरिसाति पदं तद्धितं येव भवति न सुद्धनामं, तस्मा तद्धितन्ति अपच्चादिअत्थेसु पवत्तानं णादिपच्चयानं नामं परिकप्पादिवसेन निप्फादेतब्बस्स विधिनोपि नामं, कप्पो पन तदाधारत्ता तद्धितन्ति पवुच्चति। तत्रायं वचनत्थो: पच्चयायत्तत्ता सद्दत्थाधिगमस्स तेसं अपच्चादिअत्थानं हितं अनुकूलन्ति तद्धितं, गोत्तादिवाचकसद्दतो वा भवितब्बत्ता तेसं वसिट्ठसद्दादीनं सद्दगणानं हितं अनुकूलन्ति तद्धितं, णादिपच्चयो; अथ वा अत्थाधिगमाय पटिपन्नानं तदत्थसाधकत्ता तेसं सवनुग्गहणधारणाभियुत्तानं कुलपुत्तानं हितं अनुकूलन्ति तद्धितं, णादिपच्चयो चेव तत्थ तत्थ एकसेस-लोपादेसादिकत्तब्बविधि च।</p>
<p rend="bodytext"></p>
<p rend="bodytext"><hi rend="bold">७५१. आ-य-ओ वुद्धि। </hi></p>
<p rend="bodytext">आकार-एकार-ओकारा वुद्धिसञ्ञा भवन्ति। वुद्धि इच्चनेन क्वत्थो: अ-य-उवण्णानाम आ-य-ओ वुद्धि अवुद्धि च।</p>
<p rend="bodytext"></p>
<p rend="bodytext"><hi rend="bold">७५२. अपच्चे णो। </hi></p>
<p rend="bodytext">णपच्चयो होति तस्स अपच्चं इच्चेतस्मिं अत्थे; एत्थ च अपच्चन्ति कुलं वुच्चति: वसिट्ठस्स अपच्चं वासिट्ठो, सासनानुरूपवसेन पन इकारस्स एकारत्ते कते वासेट्ठोति निच्चं भवति, एत्थ पन वासेट्ठोति वुत्ते वसिट्ठस्स पुत्तो वा नत्ता वा पनत्तादयो वा तब्बंसे जाता सब्बे पुरिसा लब्भन्ति; इत्थिलिङ्गे वत्तब्बे वासेट्ठसद्दतो ईपच्चयं कत्वा वासेट्ठीति भवति, एत्थ पन वासेट्ठीति च वुत्ते वसिट्ठस्स भरिया वा धीता वा तब्बंसे जाता सब्बा इत्थियो लब्भन्ति; कुलसद्दे पन अपेक्खिते वासेट्ठन्ति भवति “विरूपक्खं अहिराजकुल”न्ति आदीनि विय काळावकञ्च गङ्गेय्यन्ति आदीनि विय च, एस नयो सब्बत्थ; भारद्वाजस्स अपच्चं भारद्वाजो, एवं गोतमो; वासुदेवस्स अपच्चं वासुदेवो, एवं बालदेवो, वेस्सामित्तो इच्चादि।</p>
<p rend="bodytext"></p>
<p rend="bodytext"><hi rend="bold">७५३. मनुतो उस्स-उसण। </hi></p>
<p rend="bodytext">मनुसद्दतो उस्स उसण इच्चेते पच्चया होन्ति तस्स अपच्चं इच्चेतस्मिं अत्थे: मनुनो अपच्चं मनुस्सो, एवं मानुसो; एत्थ पुब्बपदं मनो उस्सो उस्सन्नो एतस्साति अत्थे सति समासपदं भवति, तेनाहु अट्ठकथाचरिया: “मनस्स उस्सन्नत्ता मनुस्सा”ति, हिताहितं मनति जानातीति अत्थवसेनपन कितन्तपदं भवति।</p>
<p rend="bodytext"></p>
<p rend="bodytext"><hi rend="bold">७५४. कच्चादितो णान-णायना। </hi></p>
<p rend="bodytext">कच्चादिगोत्तगणतो णान-णायनपच्चया होन्ति तस्स अपच्चं इच्चेतस्मिं अत्थे: कच्चस्स अपच्चं कच्चानो, एवं कच्चायनो, अञ्ञथापि भवति: कातियानो, इत्थियं पन वत्तब्बायं कच्चाना कच्चायनी कातियानीति च भवति; मोग्गलिया नाम ब्राह्मणिया अपच्चं मोग्गल्लानो, एवं मोग्गल्लायनो, वच्छानो वच्छायनो, साकटानो साकटायनो, कण्हानो कण्हायनो, अग्गिवेस्सानो अग्गिवेस्सायनो इच्चादि - एत्थ च अग्गिवेस्सन इच्चपि इच्छितब्बं “अपिस्सु मं अग्गिवेस्सन तिस्सो उपमायो पटिभंसू”ति पाळिदस्सनतो।</p>
<p rend="bodytext"></p>
<p rend="bodytext"><hi rend="bold">७५५. कत्तिकादितो णेय्यो। </hi></p>
<p rend="bodytext">कत्तिकाय अपच्चं कत्तिकेय्यो, एवं वेनतेय्यो इच्चादि।</p>
<p rend="bodytext"></p>
<p rend="bodytext"><hi rend="bold">७५६. दक्खादितो यथासम्भवं णि-णिक-णिया। </hi></p>
<p rend="bodytext">दक्खस्स अपच्चं दक्खि, एवं दोणि, वासवि, सक्यपुत्ति, जेनदत्ति, आनुरुद्धि, नाटपुत्तिको नाटपुत्तियो, जेनदत्तिको जेनदत्तियो, सक्यपुत्तिको सक्यपुत्तियो इच्चादि।</p>
<p rend="bodytext"></p>
<p rend="bodytext"><hi rend="bold">७५७. उपग्वादितो णवो। </hi></p>
<p rend="bodytext">उपगुस्स अपच्चं ओपगवो, एवं माणवो, भग्गवो इच्चादि।</p>
<p rend="bodytext"></p>
<p rend="bodytext"><hi rend="bold">७५८. विधवादितो णेरो। </hi></p>
<p rend="bodytext">विधवा इच्चादितो सद्दगणतो णेरपच्चयो होति तस्स अपच्चं इच्चेतस्मिं अत्थे: विधवाय मतपतिकाय अपच्चं वेधवेरो, समणस्स अपच्चं सामणेरो इच्चादि।</p>
<p rend="bodytext"></p>
<p rend="bodytext"><hi rend="bold">७५९. अत्थिके च। </hi></p>
<p rend="bodytext">असद्धम्मसेवनाधिप्पायेन विधवादीहि अत्थिके जने अभिधातब्बे विधवादितो णेरपच्चयो होति: विधवाय अत्थिको वेधवेरो, एवं कञ्ञेरो वेसियेरो। एत्थ च “सुक्कच्छवी वेधवेरा”ति पाळि येव सद्धिं अट्ठकथाय निदस्सनं।</p>
<p rend="bodytext"></p>
<p rend="bodytext"><hi rend="bold">७६०. यंभावे यतो पक्खन्दति, यत्थ भवति वड्ढतिच्चादीसुपि णेय्यो। </hi></p>
<p rend="bodytext">णेय्यपच्चयो न केवलं अपच्चत्थे येव, अथ खो यंभावे यतो पक्खन्दति, यत्थ भवति, यत्थ वड्ढति इच्चादीसुपि अत्थेसु होति येव: सुचिनो भावो सोचेय्यं; पब्बते भवो मिगो पब्बतेय्यो; पब्बततो पक्खन्ना नदी पब्बतेय्या; किमीनं कोसे भवं सुत्तं कोसेय्यं, एवं बाराणसेय्यं वत्थं; कुले संवड्ढो सुनखो कोलेय्यो; विनेतब्बो वेनेय्यो इच्चादि।</p>
<p rend="bodytext"></p>
<p rend="bodytext"><hi rend="bold">७६१. विदित-परियापन्न-सम्मतेसु णिय-णिका। </hi></p>
<p rend="bodytext">लोके विदितं परियापन्नं, लोकेन सम्मतं वा लोकियं, एवं लोकिकं।</p>
<p rend="bodytext"></p>
<p rend="bodytext"><hi rend="bold">७६२. भावे च णियो। </hi></p>
<p rend="bodytext">अलसस्स भावो आलसियं, दक्खस्स भावो दक्खियं, एवं सूरियं, “यस्सेते च तयो धम्मा, वानरिन्द यथा तव, दक्खियं सूरियं पञ्ञा, दिट्ठं सो अतिवत्तती”ति हि पाळि दिस्सति; वीरस्स भावो वीरियं, रस्सत्ते कते विरियं; इस्सरस्स भावो इस्सरियं, अञ्ञानिपि योजेतब्बानि।</p>
<p rend="bodytext"></p>
<p rend="bodytext"><hi rend="bold">७६३. इन्दतो लिङ्ग-सिट्ठ-देसित-दिट्ठ-जुट्ठ-इस्सरियत्थे च। </hi></p>
<p rend="bodytext">लिङ्गत्थे सिट्ठत्थे देसितत्थे दिट्ठत्थे जुट्ठत्थे इस्सरियत्थे च वत्तब्बे इन्दसद्दतो णियपच्चयो होति: इन्द्रियानीति। एत्थ हि इन्दो वुच्चति सम्मासम्बुद्धो परमिस्सरभावतो, कुसलाकुसलञ्च कम्मं कम्मेसु कस्सचि इस्सरियाभावतो, तस्मा कम्मसञ्जनितानि चक्खादीनि इदं कुसलाकुसलकम्मं उपलिङ्गेन्ति तेन च सिट्ठानीति इन्द्रियानि, सब्बानेव पन बावीसतिन्द्रियानि इन्देन भगवता यथाभूततो देसितानीति इन्द्रियानि, तथा इन्देन भगवता दिट्ठानीति इन्द्रियानि, तेनेव च इन्देन भगवता कानिचि गोचरासेवनाय कानिचि भावनासेवनाय जुट्ठानीति इन्द्रियानि, आधिपच्चसङ्खातेन इन्द्रियट्ठेनापि इन्द्रियानि; अपि च इन्दन्तीति इन्द्रियानि, अत्र पनिदम्पि उपलक्खणीयं: इन्दस्स भावो इन्दियन्ति विग्गहे इन्दियन्ति पदं सक्कत्तञ्ञेव वदति, तदेव पदं दकारस्स द्रकारे कते चक्खादीनि येव वदति, सङ्केतनिरुळ्होहि सद्दो अत्थेसूति।</p>
<p rend="bodytext"></p>
<p rend="bodytext"><hi rend="bold">७६४. यत्थ जातो, वसति, यं अरहति, अधीते, येन संसट्ठं कतं, तरति, चरति, वहति, सन्निधान-नियोग-सिप्प-भण्ड-जीविकत्थादीसु च णिको। </hi></p>
<p rend="bodytext">णिकपच्चयो न केवलं अपच्च-विदित-परियापन्नत्थेसु येव,अथ खो यत्थ जातो, यत्थ वसति, यं अरहति, यं अधीते, येन संसट्ठं, येन कतं, येन तरति, येन चरति, येन वहति, यम्हि सन्निधानो, यत्थ नियुत्तो, यदस्स सिप्पं, यदस्स भण्डं, या अस्स जीविका इच्चेवमादीसु च अत्थेसु होति येव। राजगहे जातो राजगहिको, राजगहे वसतीति वा राजगहिको, एवं मागधिको, सावत्थिको, कापिलवत्थिको इच्चादि। विनयमधीते वेनयिको, एवं सुत्तन्तिको. आभिधम्मिको, वेय्याकरणिको। तिलेन संसट्ठं भोजनं तेलिकं, एवं गोळिकं, घातिकं। कायेन कतं कम्मं कायिकं, एवं वाचसिकं, मानसिकं। नावाय तरतीति नाविको, एवं ओळुम्पिको; सकटेन चरतीति साकटिको, एवं पादिको; सीसेन वहतीति सीसिको, एवं अंसिको, खन्धिको, हत्थिको, अङ्गुलिको। सरीरे सन्निधाना वेदना सारीरिका, एवं मानसिका। द्वारे नियुत्तो दोवारिको, एवं भण्डागारिको, नागरिको, नावकम्मिको। वीणा अस्स सिप्पन्ति वेणिको, एवं पाणविको, मोदङ्गिको, वंसिको। गन्धं अस्स भण्डं गन्धिको, एवं तेलिको, गोळिको। उरब्भं हन्त्वा जीवतीति ओरब्भिको, एवं मागविको, सूकरिको, साकुणिको। विचित्रा तद्धितवुत्तीति वचनतो पन आदिसद्देन अञ्ञेसुपि अत्थेसु णिकपच्चयो वेदितब्बो, कथं: विनेतब्बोति वेनयिको, विनयं विनयाय वा धम्मं देसेतीति वेनयिको; अङ्ग-मगधेहि आगतो, तत्थ वा इस्सरोति अङ्गमागधिको; जालेन हतो जालिको, सुत्तेन बद्धो सुत्तिको; चापो अस्स आवुधो चापिको, एवं तोमरिको, मुग्गरिको, मोसलिको; वातो अस्स आबाधो वातिको, एवं सेम्हिको, पित्तिको; बुद्धे पसन्नो बुद्धिको, एवं धम्मिको, सङ्घिको; बुद्धस्स सन्तकं बुद्धिकं, एवं धम्मिकं, सङ्घिकं धनं, सङ्घिको विहारो; वत्थेन कीतं भण्डं वत्थिकं, एवं कुब्भिकं, फालिकं, किङ्कणिकं, सोवण्णिकं; कुम्भो अस्स परिमाणं कुम्भिकं, कुम्भस्स रासि कुम्भिको, कुम्भं अरहतीति कुम्भिको, अक्खेन दिब्बतीति अक्खिको, एवं सालाकिको; धम्मं अनुवत्ततीति धम्मिको; किलेसूपसमं आवहतीति उपसमिको, किलेसपरिनिब्बानं करोतीति परिनिब्बायिको धम्मो; अत्तनो सन्ताने रागादीनं अभावं करोन्तेन सामं दट्ठब्बोति सन्दिट्ठिको अरियमग्गो, पच्चवेक्खणञाणेन सयं दट्ठब्बोति सन्दिट्ठिको नवविधो लोकुत्तरधम्मो, अथ वा पसत्था दिट्ठि सन्दिट्ठि, सन्दिट्ठिया किलेसे जयतीति सन्दिट्ठिको, यथा रथेन जयतीति रथिको; अथ वा दिट्ठन्ति दस्सनं वुच्चति, दिट्ठमेव सन्दिट्ठं, सन्दस्सनन्ति अत्थो, सन्दिट्ठं अरहतीति सन्दिट्ठिको, यथा वत्थं अरहतीति वत्थिको; अत्तनो फलदानं सन्धाय नस्स कालोति अकालो, अकालो येव अकालिको, सकत्थे णिकपच्चयो दट्ठब्बो; अथ वा अत्तनो फलपदाने पकट्ठो कालो पत्तो अस्साति कालिको, को सो: लोकियो कुसलधम्मो, अयं पन समनन्तरफलत्ता न कालिको अकालिको, को सो: मग्गधम्मो, इमस्मिं अत्थे अकालिकोति पदं समासपदं भवति; एहिपस्सं अरहतीति एहिपस्सिको, एहि पस्स इमं धम्मन्ति एवं पवत्तं एहिपस्सविधिं अरहतीति अत्थो; उपनयनं उपनयो, भावनावसेन अत्तनो चित्तेन उपनयनं अरहतीति ओपनयिको, ओपनयिकोव ओपनेय्यिको सङ्खतो लोकुत्तरधम्मो, अत्तनो चित्तेन उपनयनं सच्छिकिरियावसेन अल्लीयनं अरहतीति ओपनेय्यिको असङ्खतो लोकुत्तरधम्मो, अथ वा निब्बानं उपनेतीति उपनेय्यो अरियमग्गो, सच्छिकातब्बतं उपनेतब्बो उपनेय्यो फलनिब्बानधम्मो, उपनेय्योव ओपनेय्यिको; पंसुकूलस्स धारणं पंसुकूलं, पंसुकूलं सीलं अस्साति पंसुकूलिको, एवं तेचीवरिको, पिण्डपातं उञ्छतीति पिण्डपातिको, पिण्डाय वा पतितुं वतं एतस्साति पिण्डपाती, पिण्डपाती एव पिण्डपातिको, सकत्थे णिकपच्चयो; एहि भदन्ताति वुत्तेपि न आगच्छतीति न एहिभदन्तिको, तेन हि तिट्ठ भदन्ताति वुत्तेपि न तिट्ठतीति न तिट्ठभदन्तिको; अन्तरायं करोतीति अन्तरायिको; अनाथानं पिण्डं ददातीति अनाथपिण्डिको, अञ्ञानिपि योजेतब्बानि।</p>
<p rend="bodytext"></p>
<p rend="bodytext"><hi rend="bold">७६५. तेन रत्तं, तस्सेदं अञ्ञत्थेसु च णो। </hi></p>
<p rend="bodytext">कसावेन रत्तं वत्थं कासावं, एवं कोसुम्भं, हालिद्दं इच्चादि; सूकरस्स इदं मंसं सोकरं, एवं माहिंसं इच्चादि; कपिलवत्थुसमीपे जातं वनं कापिलवत्थवं, उदुम्बरस्स अविदूरे विमानं ओदुम्बरं; विदिसाय अविदूरे भवो वेदिसो; मधुराय जातो माधुरो; बुद्धो अस्स देवता बुद्धो, एवं भद्दो, मारो, माहिन्दो इच्चादि; संवच्छरं अवेच्च अधीते संवच्छरो, एवं मोहुत्तो, अङ्गविज्जो इच्चादि; वसादानं विसयो देसो वासादो. एवं कुम्भो, आतिसारो; उदुम्बरा अस्मिं पदेसे सन्ति सो ओदुम्बरो; सगरस्स रञ्ञो पुत्तेहि सागरेहि खतोति सागरो, पुरत्थिमो समुद्दप्पदेसो, तंसम्बन्धिताय सकलोपि समुद्दप्पदेसो सागरो त्वेव नामं लभतीति लोकियानं कथा एसा; मधुरा अस्स निवासो माधुरो, मधुराय वा इस्सरो माधुरो; निगमजनपदेसु जाता मनुस्सा नेगमजानपदा, एवं पोरिमजानपदा इच्चादि।</p>
<p rend="bodytext"></p>
<p rend="bodytext"><hi rend="bold">७६६. सुवण्णतो तंरासत्थे णयो। </hi></p>
<p rend="bodytext">सुवण्णानं अयं रासि सोवण्णयो, “मञ्ञे सोवण्णयो रासी”ति हि पाळि।</p>
<p rend="bodytext"></p>
<p rend="bodytext"><hi rend="bold">७६७. जाति-नियुत्तत्थेसु इम-इया। </hi></p>
<p rend="bodytext">पच्छा जातो पच्छिमो, एवं अन्तिमो, उपरिमो, हेट्ठिमो, गोप्फिमो; बोधिसत्तजातिया जातो बोधिसत्तजातियो, एवं अस्सजातियो इच्चादि। अन्ते नियुत्तो अन्तिमो, एवं अन्तियो, - अञ्ञेन पन लक्खणेन अन्तिकोति पि भवति।</p>
<p rend="bodytext"></p>
<p rend="bodytext"><hi rend="bold">७६८. तद अस्स अत्थीति इको च। </hi></p>
<p rend="bodytext">तद अस्स अत्थि इच्चेतस्मिं अत्थे इम इय इच्चेते पच्चया होन्ति इको च पच्चयो: पुत्तो यस्स अत्थि, यस्मिं वा विज्जति सो पुत्तिमो, एवं पुत्तियो, पुत्तिको। एत्थ च अयम्पि विसेसो वेदितब्बो, कथं: अस्समणो होति असक्यपुत्तियोति एत्थ हि सक्यपुत्तस्स तथागतस्स पुत्तोति सक्यपुत्तियोति अपच्चत्थे इयपच्चयो दट्ठब्बो, “यसस्सिनियो राजपुत्तियो आगच्छिंसू”ति एत्थ पन ईपच्चयो दट्ठब्बो, समानसुतिकापि हि सद्दा असमानपच्चया असमानवचना च होन्ति।</p>
<p rend="bodytext"></p>
<p rend="bodytext"><hi rend="bold">७६९. नियुत्तत्थे कियो। </hi></p>
<p rend="bodytext">जातियं नियुत्तो जातिकियो, एवं अन्तकियो, जच्चन्धकियो।</p>
<p rend="bodytext"></p>
<p rend="bodytext"><hi rend="bold">७७०. समूहत्थे कण-णा। </hi></p>
<p rend="bodytext">राजपुत्तानं समूहो राजपुत्तको, राजपुत्तो वा, एवं मानुस्सको, मानुस्सो, “मानुस्सका च दिब्बा च तूरिया वज्जन्ति तावदे”ति एत्थ पन मानुस्सकाति तस्सेदन्ति अत्थे कणपच्चयो दट्ठब्बो - मायूरको, मायूरो, माहिंसको, सिक्खानं समूहो सिक्खो, कापोतो इच्चादि।</p>
<p rend="bodytext"></p>
<p rend="bodytext"><hi rend="bold">७७१. जन-बन्धु-सहायादितो ता। </hi></p>
<p rend="bodytext">जनानं समूहो जनता, एवं बन्धुता, सहायता, गामता इच्चादि।</p>
<p rend="bodytext"></p>
<p rend="bodytext"><hi rend="bold">७७२. देवादितो सकत्थे। </hi></p>
<p rend="bodytext">देवसद्दादितो तापच्चयो होति अत्थन्तरं अनपेक्खित्वा सकत्थे: देवो येव देवता, इदप्पच्चया एव इदप्पच्चयता, दिसा एव दिसता इच्चादि, एत्थ च “उद्धं अधो दस दिसता इमायो”ति पाळि निदस्सनं।</p>
<p rend="bodytext"></p>
<p rend="bodytext"><hi rend="bold">७७३. इयो तद अस्स ठानं इच्चत्थे। </hi></p>
<p rend="bodytext">मदनस्स ठानं मदनियं, एवं बन्धनियं, मुच्चनियं, रजनीयं इच्चादि।</p>
<p rend="bodytext"></p>
<p rend="bodytext"><hi rend="bold">७७४. उपादानादितो इयो हितत्थादीसु। </hi></p>
<p rend="bodytext">उपादानसंवड्ढनेन उपादानानं हितं तेसं वा आरम्मणन्ति उपादानियं, एवं ओघनिया धम्मा, योगनिया धम्मा, अयोगनिया धम्मा; उदरे भवं उदरियं, वीरे भवं वीरियं इच्चादि।</p>
<p rend="bodytext"></p>
<p rend="bodytext"><hi rend="bold">७७५. अरहत्थे ईय-एय्या। </hi></p>
<p rend="bodytext">अरहतीति एतस्मिं अत्थे ईय एय्य इच्चेते पच्चया होन्ति: दस्सनं अरहतीति दस्सनीयं रूपं, एवं दस्सनेय्यं, वन्दनीयो वन्दनेय्यो, नमस्सनीयो नमस्सनेय्यो, पूजनीयो पूजनेय्यो, दक्खिणं अरहतीति दक्खिणेय्यो; एत्थ “अमरं नाम नगरं, दस्सनेय्यं मनोरम”न्ति च “वन्दित्वा वन्दनेय्यान”न्ति च “पूजा च पूजनेय्यान”न्ति च पाळिआदीनि निदस्सनानि भवन्ति।</p>
<p rend="bodytext"></p>
<p rend="bodytext"><hi rend="bold">७७६. तस्सेदन्ति णक-णियो च। </hi></p>
<p rend="bodytext">तस्स इदं इच्चत्थे णकपच्चयो होति णियपच्चयो च; मनुस्सानं इदन्ति मानुसकं रज्जं; कवीनं इदन्ति कावियं।</p>
<p rend="bodytext"></p>
<p rend="bodytext"><hi rend="bold">७७७. आयितत्तं उपमत्थे। </hi></p>
<p rend="bodytext">धूमो विय दिस्सति अदुं तयिदं धूमायितत्तं, एवं तिमिरायितत्तं।</p>
<p rend="bodytext"></p>
<p rend="bodytext"><hi rend="bold">७७८. तंठान-निस्सितत्थे लो। </hi></p>
<p rend="bodytext">तंठानत्थे तन्निस्सितत्थे च लपच्चयो होति: दुट्ठुट्ठानं दुट्ठुल्लं, वेदट्ठानं वेदल्लं, दुट्ठु निस्सितं दुट्ठुल्लं, वेदं निस्सितं वेदल्लं।</p>
<p rend="bodytext"></p>
<p rend="bodytext"><hi rend="bold">७७९. तब्बहुल आलु च। </hi></p>
<p rend="bodytext">आलुपच्चयो होति तब्बहुलत्थे: अभिज्झा अस्स पकति अभिज्झाबहुलो वा अभिज्झालु, एवं सीतालु, दयालु, धजा बहू एत्थ सन्तीति धजालु पासादो।</p>
<p rend="bodytext"></p>
<p rend="bodytext"><hi rend="bold">७८०. ण्य-त्त-त्तन-व्य-ता भावे। </hi></p>
<p rend="bodytext">अलसस्स भावो आलस्यं, णियपच्चयवसेन पन आलसियन्ति सिज्झति; अरोगस्स भावो आरोग्यं, ओकारस्स पन उकारकरणवसेन आरुग्यन्ति सिज्झति, तथा गाथाविसये आरोग्यसद्दतो सकत्थे णियपच्चयं कत्वा विसभागसंयोगे एको एकस्स सभागत्तं पापेत्वा आरोग्गियन्ति सिज्झति, तथा हि आयुं आरोग्गियं वण्णन्ति पाळि दिस्सति, इति सासने आरोग्यं, आरुग्यं, आरोग्गियन्ति तयो पाठा वेदितब्बा; पण्डितस्स भावो पण्डिच्चं इच्चादि। पंसुकूलिकस्स भावो पंसुकूलिकत्तं, एवं अनोदरिकत्तं इच्चादि। पुथुज्जनस्स भावो पुथुज्जनत्तनं। दासस्स भावो दासव्यं, दाससद्दतो वा पन भावे णियपच्चयं कत्वा मज्झे वकारागमञ्च कत्वा दासवियन्ति सिज्झति, दासवियसद्दतो वा सरलोपो य-म-न-रादीसूति लक्खणेन यकारे परे वकारगतस्स इकारस्स लोपं कत्वा दासव्यन्ति सिज्झति। निद्दारामस्स भावो निद्दारामता; कम्मञ्ञस्स भावो कम्मञ्ञता, एवं लहुता इच्चादि।</p>
<p rend="bodytext"></p>
<p rend="bodytext"><hi rend="bold">७८१. विसमादितो णो। </hi></p>
<p rend="bodytext">विसमस्स भावो वेसमं, एवं पोरोहिच्चं, गारवो गारवं, मद्दवो मद्दवं, सोचं णेय्यपच्चयवसेन पन सोचेय्यन्ति भवति, सोचेय्यञ्चाधिगच्छतीति हि पाळि दिस्सति।</p>
<p rend="bodytext"></p>
<p rend="bodytext"><hi rend="bold">७८२. रमणीयादीहि कण। </hi></p>
<p rend="bodytext">रमणीयस्स भावो रामणीयकं, एवं मानुञ्ञकं; “यत्थ अरहन्तो विहरन्ति, तं भूमिरामणेय्यक”न्ति एत्थ पन रमितब्बाति रमणीया, रमणीया एव रामणेय्याति अत्थं गहेत्वा भूमि रामणेय्या एत्थ ठाने भूमिरामणेय्यकन्ति समासन्ते कपच्चयो वेदितब्बो।</p>
<p rend="bodytext"></p>
<p rend="bodytext"><hi rend="bold">७८३. तस्साधुम्हि ण्यो। </hi></p>
<p rend="bodytext">तस्मिं साधु इच्चत्थे ण्यपच्चयो होति: कम्मनि साधु कम्मञ्ञं।</p>
<p rend="bodytext"></p>
<p rend="bodytext"><hi rend="bold">७८४. पुरतो ई तब्भवादीसु। </hi></p>
<p rend="bodytext">पुरसद्दतो ईपच्चयो होति तब्भवादीसु अत्थेसु: पुरे भवा पुरवधूनं वा एसाति पोरी, पुरे संवड्ढनारी विय सुकुमाराति पि पोरी नगरवासीनं कथा।</p>
<p rend="bodytext"></p>
<p rend="bodytext"><hi rend="bold">७८५. इच्छितब्बे अ। </hi></p>
<p rend="bodytext">इच्छितब्बत्थे अपच्चयो होति: सङ्घो आदिम्हि सेसे च इच्छितब्बो अस्साति सङ्घादिसेसो एवंनामको आपत्तिकोट्ठासो।</p>
<p rend="bodytext"></p>
<p rend="bodytext"><hi rend="bold">७८६. तर-तमा विसेसे, इसिक-इय-इट्ठा च। </hi></p>
<p rend="bodytext">तर तम इसिक इय इट्ठ इच्चेते पच्चया विसेसत्थे यथारहं भवन्ति: अयञ्च वरो अयञ्च वरो, अयं पन इमेसं विसेसेन वरोति वरतरो, एवं वरतमो; सब्बे इमे उत्तरा अधिका अयं इमेसं विसेसेन उत्तरो अधिको उग्गततरो चाति उत्तरितरो, अकारस्स इकारत्तं वेदितब्बं; हीनतरो, हीनतमो, पणीततरो, पणीततमो, अस्सतरो, सेट्ठतरो - येभुय्येन तर-तमादयो पच्चया गुणसद्दतो परा होन्ति। सब्बे इमे पापा अयं इमेसं विसेसेन पापोति पापतरो, एवं पापतमो, पापिसिको, पापियो, पापिट्ठो। एतेसु पञ्चसु तर-तमानं येव विसेसो पञ्ञायति: “इमस्स अधिमुत्ति मुदु, इमस्स मुदुतरा, इमस्स मुदुतमा”ति आदिवचनतो।</p>
<p rend="bodytext"></p>
<p rend="bodytext"><hi rend="bold">७८७. तद अस्स अत्थीति मायादितो वी। </hi></p>
<p rend="bodytext">तद अस्स अत्थि इच्चेतस्मिं अत्थे मायासद्दादितो वीपच्चयो होति: माया अस्स अत्थीति मायावी, एवं मेधावी।</p>
<p rend="bodytext"></p>
<p rend="bodytext"><hi rend="bold">७८८. सुमेधा सो। </hi></p>
<p rend="bodytext">सुमेधासद्दतो च सपच्चयो होति तद अस्स अत्थि इच्चेतस्मिं अत्थे: सुन्दरा मेधा सुमेधा, सुमेधा यस्स अत्थि यस्मिं वा विज्जति सो सुमेधसो, एवं भूरिमेधसो। आचरिया पन सोपच्चयं कत्वा सुमेधसोति पदनिप्फत्तिं इच्छन्ति, पञ्च-पञ्चसोति एत्थापि पञ्च पञ्च अक्खरा एतेसं अत्थीति पञ्च पञ्चसोति इच्छन्ति। तं न युत्तं, इमस्मिं हि गरूनं मते सुमेधसोति एकवचनन्तं होति, पञ्च-पञ्चसोति बहुवचनन्तं इति सो ति अयं पच्चयो एकत्थ-बह्वत्थवाचको होति, अयञ्च नयो नवङ्गे साट्ठकथे तेपिटके बुद्धवचने न सुतपुब्बो; अयं पन अम्हाकं खन्ति: सुमेधसो, सुमेधसं इच्चादि च सुमेधसा, सुमेधसायो इच्चादि च सुमेधसं कुलं, सुमेधसानि कुलानि इच्चादि च, अयमेव नयो पाळिअनुकूलोति वेदितब्बो।</p>
<p rend="bodytext"></p>
<p rend="bodytext"><hi rend="bold">७८९. सी तपादीहि। </hi></p>
<p rend="bodytext">तपस्सी, यसस्सी, तेजसी। एत्थ च पुरिमेसु द्वीसु सुखुच्चारणत्थं सस्स द्वित्तं, पच्छिमे पन सुद्धो सकारो; सक्कटञ्ञुनो पन केचि सासनिका ततो नयं गहेत्वा तेजस्सीति सकारं द्विभावं कत्वा पठन्ति, तथापि न दोसो, पाळिपोत्थकेसु पन तेजसीति निस्सञ्ञोगपदमेव आगतं।</p>
<p rend="bodytext"></p>
<p rend="bodytext"><hi rend="bold">७९०. ई इको दण्डादीहि। </hi></p>
<p rend="bodytext">दण्ड इच्चादीहि ईपच्चयो होति इको च: दण्डो अस्स अत्थीति दण्डी, एवं दण्डिको, माली, मालिको इच्चादि।</p>
<p rend="bodytext"></p>
<p rend="bodytext"><hi rend="bold">७९१. मध्वादीहि रो। </hi></p>
<p rend="bodytext">मधुरो, कुञ्जरो, मुखरो, सरीरो इच्चादि।</p>
<p rend="bodytext"></p>
<p rend="bodytext"><hi rend="bold">७९२. गुणादितो यथातन्ति वन्तु। </hi></p>
<p rend="bodytext">गुणवा गणवा, पञ्ञवा, वेदनावा, सञ्ञावा, रस्मिवा, यसस्सिवा, मस्सुवा। एत्थ च येभुय्येन अकारन्ततो वन्तुपच्चयो होतीति दट्ठब्बं।</p>
<p rend="bodytext"></p>
<p rend="bodytext"><hi rend="bold">७९३. मन्तु सत्यादितो। </hi></p>
<p rend="bodytext">सतिमा, जुतिमा, अत्थदस्सिमा, धीमा, चक्खुमा, आयस्मा, गोमा।</p>
<p rend="bodytext"></p>
<p rend="bodytext"><hi rend="bold">७९४. चन्दादितो इमन्तु। </hi></p>
<p rend="bodytext">चन्दविमानसङ्खातो चन्दो अस्स अत्थीति चन्दिमा चन्ददेवपुत्तो; अथ वा चन्दसङ्खातो देवपुत्तो अस्मिं विज्जतीति चन्दिमा चन्दविमानं, “अब्भा मुत्तोव चन्दिमा”ति हि पाळि दिस्सति, केचि पन सक्कटभासतो नयं गहेत्वा चन्दमाति पठन्ति, तं न युत्तं; पुत्ता अस्स अत्थीति पुत्तिमा बहुपुत्तो, एत्थ इमन्तुपच्चयो भगवाति पदे वन्तुपच्चयो विय अतिसयत्थे दट्ठब्बो न अत्थितामत्ते; पापं अस्स अत्थीति पापिमा कामदेवो, एत्थापि इमन्तुपच्चयो अतिसयत्थे, एस नयो अञ्ञत्रापि यथारहं दट्ठब्बो।</p>
<p rend="bodytext"></p>
<p rend="bodytext"><hi rend="bold">७९५. सद्धादितो ण। </hi></p>
<p rend="bodytext">सद्धा यस्स अत्थि सो पुरिसो सद्धो, सद्धा यस्सा अत्थि सा इत्थी सद्धा, सद्धा यस्स कुलस्स अत्थी तं सद्धं, एवं पञ्ञो पञ्ञा पञ्ञं, फलो अम्बो अफलो च इच्चादि।</p>
<p rend="bodytext"></p>
<p rend="bodytext"><hi rend="bold">७९६. पब्बादितो तो। </hi></p>
<p rend="bodytext">पब्ब इच्चेवमादितो तोपच्चयो होति तद अस्स अत्थि इच्चेतस्मिं अत्थे: पब्बं अस्स अत्थीति पब्बतो गिरि, वङ्कं सण्ठानं अस्स अत्थीति वङ्कतो, को सो: वङ्को नाम पब्बतो, यं सन्धाय वुत्तं वेस्सन्तरबोधिसत्तेन: “अवरुद्धसि मं राजा, वङ्कं गच्छामि पब्बत”न्ति, यञ्च सन्धाय वुत्तं बुद्धभूतेन भगवता: “ते तत्थ अम्हे पस्सित्वा, करुणं गिरमुदीरयुं; दुक्खन्ते पटिवेदेन्ति, दूरे वङ्कतपब्बतो”ति। सद्दसत्थे पन मरुसद्दतोपि तोपच्चयो विहितो: मरु अस्स अत्थीति मरुतोति, सक्को देवराजाति अत्थो।</p>
<p rend="bodytext"></p>
<p rend="bodytext"><hi rend="bold">७९७. मन्तुम्हि आयुस्स उकारो असं। </hi></p>
<p rend="bodytext">आयु अस्स अत्थीति आयस्मा दीघायुकोति अत्थो, पियसमुदाचारो एस।</p>
<p rend="bodytext"></p>
<p rend="bodytext"><hi rend="bold">७९८. तप्पकतन्ति मयो। </hi></p>
<p rend="bodytext">तेन वत्थुना पकतं इच्चेतस्मिं अत्थे मयपच्चयो होति: सुवण्णेन पकतं सुवण्णमयं, एवं रजतमयं इच्चादि।</p>
<p rend="bodytext"></p>
<p rend="bodytext"><hi rend="bold">७९९. तन्निब्बत्तत्थ-सकत्थेसु च। </hi></p>
<p rend="bodytext">ततो निब्बत्तन्ति अत्थे च सकत्थे च मयपच्चयो होति: गोहि निब्बत्तं गोमयं, दानमेव दानमयं, एवं सीलमयं इच्चादि।</p>
<p rend="bodytext"></p>
<p rend="bodytext"><hi rend="bold">८००. सूरतो आ तेन कतत्थे, दीघो च रस्सो। </hi></p>
<p rend="bodytext">सूरेन नाम वनचरकेन कता पानजाति सुरा।</p>
<p rend="bodytext"></p>
<p rend="bodytext"><hi rend="bold">८०१. वरुणतो ई, रस्सो च दीघो। </hi></p>
<p rend="bodytext">वरुणसद्दतो ईपच्चयो तेन कतन्ति अत्थे, रस्सो च सरो दीघो (च) होति: वरुणेन नाम दुस्सीलतापसेन कता पानजाति वारुणी, कुम्भजातकअट्ठकथायं पन आदिकालं उपादाय “सूरेन च वरुणेन च दिट्ठत्ता तस्स पानस्स ‘सुरा’ति च ‘वारुणी’ति च नामं जात”न्ति वुत्तं, तत्थ या सुरा सा एव वारुणी, या वारुणी सा एव सुरा, सूरवरुणेहि एकतो हुत्वा कतत्ता; एतरहि पन सा पानजाति अञ्ञेहि कतापि पुराणपण्णत्तिं पटिच्च ‘सुरा’ति च ‘वारुणी’ति च वोहरीयतीति।</p>
<p rend="bodytext"></p>
<p rend="bodytext"><hi rend="bold">८०२. सङ्ख्यापूरणे पञ्च-सत्तादितो मो। </hi></p>
<p rend="bodytext">पञ्चन्नं पूरणो पञ्चमो, एवं सत्तमो, अट्ठमो, नवमो इच्चादि।</p>
<p rend="bodytext"></p>
<p rend="bodytext"><hi rend="bold">८०३. छट्ठतो च सकत्थे गाथायं। </hi></p>
<p rend="bodytext">गाथाविसये पादक्खरपारिपूरिया मपच्चयो सकत्थे छट्ठसद्दतो परो होति: छट्ठमो सो पराभवो; छट्ठमं भद्रं अधनस्स अनगारस्स भिक्खुनो; तत्थ छट्ठो एव छट्ठमो। गाथायन्ति किं: छट्ठं गाथं आह, छट्ठायतनं।</p>
<p rend="bodytext"></p>
<p rend="bodytext"><hi rend="bold">८०४. छस्स सो वा। </hi></p>
<p rend="bodytext">छस्स सकारादेसो होति वा सङ्ख्यापूरणे: छन्नं पूरणो सट्ठो, छट्ठो वा।</p>
<p rend="bodytext"></p>
<p rend="bodytext"><hi rend="bold">८०५. एकादीहि दसन्ते ई। </hi></p>
<p rend="bodytext">एकादसन्नं पूरणी एकादसी, एवं द्वादसी इच्चादि। पूरणेति किं: एकादस।</p>
<p rend="bodytext"></p>
<p rend="bodytext"><hi rend="bold">८०६. दसे निच्चं सो। </hi></p>
<p rend="bodytext">दससद्दे परे छस्स सो होति निच्चं: छहि अधिका दस सोळस, छ च दस च सोळसाति गरूनं मते पन समासो भवति।</p>
<p rend="bodytext"></p>
<p rend="bodytext"><hi rend="bold">८०७. अन्ते निग्गहीतन्ति गरू। </hi></p>
<p rend="bodytext">तासं सङ्ख्यानं अन्ते निग्गहीतागमो होतीति गरू वदन्ति, इमानि तेसं उदाहरणानि: एकादसिं, “चातुद्दसिं पञ्चदसिं या च पक्खस्स अट्ठमी ... उपोसथं उपवसिस्स”न्ति। एत्थ पन चातुद्दसिन्ति च पञ्चदसिन्ति च अच्चन्तसंयोगे उपयोगवचनं, न एत्थ निग्गहीतागमो; या च पक्खस्स अट्ठमीति इदं पन पच्चत्तवचनं, या च पक्खस्स अट्ठमी, तञ्च पक्खस्स अट्ठमिन्ति अच्चन्तसंयोगे उपयोगवचनं आनेतब्बं। अयमेत्थ नीति साधुकं मनसिकातब्बा।</p>
<p rend="bodytext"></p>
<p rend="bodytext"><hi rend="bold">८०८. त्यागमो वीस-तिंसेहि। </hi></p>
<p rend="bodytext">वीसति, तिंसति।</p>
<p rend="bodytext"></p>
<p rend="bodytext"><hi rend="bold">८०९. सङ्ख्यायं द-रानं लो। </hi></p>
<p rend="bodytext">सङ्ख्यायं वत्तमानानं दकार-रकारानं लकारादेसो होति: चत्तालीसं, अड्ढतेलसेहि भिक्खुसतेहि, सोळस।</p>
<p rend="bodytext"></p>
<p rend="bodytext"><hi rend="bold">८१०. वीसति-दसेसु बा द्विस्स। </hi></p>
<p rend="bodytext">बावीसतिन्द्रियानि, बारस मनुस्सा।</p>
<p rend="bodytext"></p>
<p rend="bodytext"><hi rend="bold">८११. द्विस्स दु-दि-दो।</hi></p>
<p rend="bodytext">दुरत्तं, दिरत्तं, दिगुणं, दोहळिनी।</p>
<p rend="bodytext"></p>
<p rend="bodytext"><hi rend="bold">८१२. एकादीहि वा दसस्स दस्स रो सङ्ख्याने। </hi></p>
<p rend="bodytext">एकारस एकादस, बारस द्वादस। सङ्ख्यानेति किं: द्वादसायतनानि।</p>
<p rend="bodytext"></p>
<p rend="bodytext"><hi rend="bold">८१३. अट्ठादीहि च। </hi></p>
<p rend="bodytext">अट्ठादीहि च दससद्दस्स दकारस्स रकारादेसो होति वा सङ्ख्याने: अट्ठारस अट्ठादस। अट्ठादितोति किं: पञ्चदस।</p>
<p rend="bodytext"></p>
<p rend="bodytext"><hi rend="bold">८१४. पञ्चतो दसस्स दस्स रो, रम्हि पञ्चस्स पन्नो निच्चं। </hi></p>
<p rend="bodytext">पञ्चसद्दतो च दससद्दस्स दकारस्स रकारादेसो होति, तस्मिं रम्हि परे पञ्चसद्दस्स पन्नादेसो होति निच्चं सङ्ख्याने: पन्नरस।</p>
<p rend="bodytext"></p>
<p rend="bodytext"><hi rend="bold">८१५. द्व-एक-अट्ठानं वा आकारो। </hi></p>
<p rend="bodytext">द्वि एक अट्ठ इच्चेतेसं अन्तो आकारो होति वा सङ्ख्याने: द्वादस, एकादस, अट्ठारस। सङ्ख्यानेति किं: द्विदन्तो, एकच्छन्नो, अट्ठथम्भो।</p>
<p rend="bodytext"></p>
<p rend="bodytext"><hi rend="bold">८१६. चतु-च्छतो त्थ-ट्ठा। </hi></p>
<p rend="bodytext">चतुन्नं पूरणो चतुत्थो, छन्नं पूरणो छट्ठो।</p>
<p rend="bodytext"></p>
<p rend="bodytext"><hi rend="bold">८१७. द्वि-तितो तियो। </hi></p>
<p rend="bodytext">द्विन्नं पूरणो दुतियो, तिण्णं पूरणो ततियो।</p>
<p rend="bodytext"></p>
<p rend="bodytext"><hi rend="bold">८१८. तिये दु-ता। </hi></p>
<p rend="bodytext">दुतियो, ततियो।</p>
<p rend="bodytext"></p>
<p rend="bodytext"><hi rend="bold">८१९. तेसं अड्ढूपपदेन अड्ढुड्ढ-दिवड्ढ-दियड्ढ-अड्ढतिया। </hi></p>
<p rend="bodytext">तेसं चतुत्थ-दुतिय-ततियानं अड्ढूपपदानं अड्ढुड्ढ-दिवड्ढ-दियड्ढ-अड्ढतियादेसा होन्ति अड्ढूपपदेन सह निप्फज्जन्ते: अड्ढेन चतुत्थो अड्ढुड्ढो, अड्ढेन दुतियो दिवड्ढो दियड्ढो, अड्ढेन ततियो अड्ढतियो।</p>
<p rend="bodytext"></p>
<p rend="bodytext"><hi rend="bold">८२०. बव्हत्तञापनिच्छायं सरूपानं एकसेसो। </hi></p>
<p rend="bodytext">पुरिसो च पुरिसो च पुरिसा, इत्थी च इत्थीच इत्थियो, कुलञ्च कुलञ्च कुलानि, चित्तञ्च चित्तञ्च चित्तानि, एवं मिगियो इच्चादि; एत्थ पुरिसाति वुत्ते द्वे पुरिसा, तयो पुरिसा, चत्तारो पुरिसा, अनेकसतं पुरिसाति पुरिसानं बहुत्तं ञायति। बव्हत्तञापनिच्छायन्ति किमत्थं: “न महाराजानं पुरिसकानं पुरिसकानं आदियन्ती”ति एत्थ सतिपि पदानं सरूपत्ते “पुरिसो च पुरिसो च पुरिसा”ति एवं पुरिसानं बहुभावञापनिच्छाय अभावतो केवलं लोकवोहारवसेन वुत्तत्ता एकसेसो न होतीति दस्सनत्थं, तथा हि “पुरिसो च पुरिसो चाति पुरिसा”ति इदं बहूनं पुरिसानं वाचकत्तं ञापेतुं बुद्धिया परिकप्पितं, न सभावतो ठितानं सरूपानं एकसेसवसेन वुत्तं, “पूरेन्तीति च पुरि सेन्तीति च पुरिसा”ति निब्बचनेनेव बव्हत्थस्स विदितत्ता। सरूपानन्ति किं: हत्थी च अस्सो च रथो च पत्ति च हत्थ-अस्स-रथ-पत्तियो।</p>
<p rend="bodytext"></p>
<p rend="bodytext"><hi rend="bold">८२१. मतन्तरे विरूपेकसेसो। </hi></p>
<p rend="bodytext">गरूनं मतन्तरे विरूपानं पदानं एकसेसो होति: सारिपुत्तो च मोग्गल्लानो च सारिपुत्ता, पिताच माता च पितरो, पुत्तो च धीता च पुत्ता, मिगो च मिगी च मिगा, वङ्को च कुटिलो च कुटिला। एत्थ पन तं वदाम: यदि सारिपुत्ता, पितरोति आदीसु पुल्लिङ्गविसयेसु विरूपेकसेसो इच्छितब्बो सिया, इत्थिलिङ्गविसयेपि ‘इत्थी च पुरिसो चा’ति विग्गय्ह इत्थियोति विरूपेकसेसो कातब्बो सिया, तथा ‘माता च पिता च मातरो, धीता च पुत्तो च धीतरो’ति च विरूपेकसेसो कातब्बो सिया, “इत्थियो”ति वा “मातरो”ति वा “धीतरो”ति वा वुत्ते पुरिसादयोपि समधिगन्तब्बा सियुं; न च वेय्याकरणेहि इत्थिलिङ्गविसये विरूपेकसेसो कतो, पुल्लिङ्गविसये येव कतो - उभयम्पेतं न समेति, द्वीसु च ठानेसु समसमेनेव नयेन भवितब्बं, तथा च न भवति, तेन ञायति: विरूपेकसेसो न इच्छितब्बोति।</p>
<p rend="bodytext"></p>
<p rend="bodytext"><hi rend="bold">८२२. समोधानिच्छायं एकत्थे बहुवचनं। </hi></p>
<p rend="bodytext">यत्थ येन वत्थुना सद्धिं यं वत्थुं वत्तुमिच्छति, तस्मिं पयोगे तेन वत्थुना सद्धिं तस्स वत्थुनो समोधानिच्छाय सति एकस्मिं अत्थे बहुवचनं होति विनापि विरूपेकसेसविधिना, यथा किं विय: आयस्मता महामोग्गल्लानेन सद्धिं आयस्मन्तं सारिपुत्तं कीटागिरिम्हि पेसेतुकामस्स भगवतो बहुवचनवसेन “सारिपुत्ता”ति आमन्तनवचनं विय, तथा सञ्जयमहाराजस्स सुणिसाय सद्धिं पुत्तं आगतं दिस्वा “पुत्ता”ति आमन्तनवचनं विय च, मनुस्सानं सीहेन सद्धिं ब्यग्घं वनतो निक्खमन्तं दिस्वा “एथ, ब्यग्घा”ति आमन्तनवचनं विय च, अत्रायं पाळि: गच्छथ तुम्हे सारिपुत्ता; कच्चि वो अनरुद्धा खमनीयं; कच्चि वो कुसलं पुत्ता; एथ ब्यग्घा निवत्तव्हो, पच्चुपेथ महावनन्ति।</p>
<p rend="bodytext"></p>
<p rend="bodytext"><hi rend="bold">८२३. ब्रह्म-इन्द-बुद्ध-पुरिस-मातुगामादिवज्जित-पुल्लिङ्गपुथुवचननिद्देसे गहित-इत्थियोपि।</hi></p>
<p rend="bodytext">ब्रह्म इन्द बुद्ध पुरिस मातुगाम इच्चेवमादीहि वज्जितानं पुल्लिङ्गानं पुथुवचनेन निद्देसे सति न केवलं पुरिसा येव गहिता, अथ खो इत्थियोपि गहिता भवन्ति विनापि विरूपेकसेसविधिना पधानग्गाहेन अप्पधानस्स गहेतब्बत्ता, पुरिसा हि पधाना पुरिसभावे ठितानं येव महाबोधिसत्तानं बुद्धभावाय लद्धव्याकरणत्ता, पुरिसेसु येव ब्रह्मत्तादिदस्सनतो च; इत्थियो पन अप्पधाना इत्थिभावे ठितेहि सत्तेहि बुद्धभावाय व्याकरणस्स अलद्धपुब्बत्ता, इत्थीसु ब्रह्मत्तादीनं अदस्सनतो च। तत्रिमानि पयोगानि: “पुत्ता पिया मनुस्सानं; हंसा कोञ्चा मयूरा च हत्थयो पसदा मिगा” इच्चेवमादीनि; एत्थ च पुत्ताति इमिना धीतरोपि गहिता, हंसाति आदीहि हंसीआदयोपि गहिता। ब्रह्म-इन्द-बुद्ध-पुरिस-मातुगामादिवज्जितं इति किमत्थं: ब्रह्मानो, सक्का, पुरिसा, पुङ्कोकिला इच्चादीसु पुल्लिङ्गेसु पुथुवचनेन निद्दिट्ठेसुपि अट्ठानत्ता पुरिसपदत्थानं येव गहितत्ता च इत्थियो न गहिताति दस्सनत्थं, तथा मातुगामा, ओरोधाति एतेसु पुल्लिङ्गेसु पुथुवचनेन निद्दिट्ठेसुपि इत्थिपदत्थानं येव गहितत्ता पुन इत्थियो न गहिताति दस्सनत्थञ्च। पुथुवचननिद्देसेति किं: सत्तो, हंसो, कोञ्चो। एत्थ च अयम्पि नीति वेदितब्बा: “सत्तो”ति वा “सत्ता”ति वा “लोको”ति वा “लोका”ति वा “पजा”ति वा “पजायो”ति वा वुत्ते इत्थिपुरिसे समधिगच्छन्ति तेसं सत्तवाचकत्ता; “नरो”ति वुत्ते कदाचि पुरिसं समधिगच्छन्ति कदाचि इत्थिपुरिसे नरसद्दस्स पुरिसवाचकत्ता सत्तवाचकत्ता च: “देवता, वट्टका, गोधा”ति च वुत्ते इत्थिपुरिसे समधिगच्छन्ति देवतादिसद्दानं इत्थिलिङ्गभावेन पुमित्थिवाचकत्ता; “सीहो, व्यग्घो”ति च वुत्ते पुरिसं समधिगच्छन्ति, “सीहा, व्यग्घा”ति च वुत्ते इत्थिपुरिसे समधिगच्छन्ति, “सीहा” वा “सीहियो” वा “व्यग्घा” वा “व्यग्घियो” वा ति च वुत्ते विसुं विसुं इत्थिपुरिसे समधिगच्छन्तीति।</p>
<p rend="bodytext"></p>
<p rend="bodytext"><hi rend="bold">८२४. गणने दसस्स द्वि-ति-चतु-पञ्च-छ-सत्त-अट्ठ-नवकानं वी-ति-चत्तार-पञ्ञा-छ-सत्तास-नवा योसु, योनञ्च ईसं आसं ट्ठि रि तीत उति। </hi></p>
<p rend="bodytext">गणने दसस्स द्विक-तिक-चतुक्क-पञ्चक-छक्क-सत्तक-अट्ठक-नवकानं सरूपानं कतेकसेसानं यथासङ्ख्यं वी ति चत्तार पञ्ञा छ सत्त अस नव इच्चादेसा होन्ति योसु, योनञ्च ईसं आसं ट्ठि रि ति ईति उति इच्चादेसा होन्ति: वीसं तिंसं चत्तालीसं पञ्ञासं छट्ठि सत्तरि सत्तति असीति नवुति। गणनेति किं: दसदसका पुरिसा। इमिना पन लक्खणेन वीसमिच्चादीनि बहुवचनन्तानि भवन्ति अलिङ्गभेदानि च।</p>
<p rend="bodytext"></p>
<p rend="bodytext"><hi rend="bold">८२५. अथ वीसत्यादीनि नवुतिपरियन्तानेकवचनन्तान’ इत्थिलिङ्गानि। </hi></p>
<p rend="bodytext">अपरम्पि सद्दगतिं पस्सथ: वीस वीसति इच्चादीनि नवुतिपरियन्तानि पदानि एकवचनन्तानि इत्थिलिङ्गानीति गहेतब्बानि। कथं पन वीस-वीसतिआदीनं एकवचनन्तता इत्थिलिङ्गता च ञायतीति: पयोगतो अविसदाकारवोहारभावतो च ञायति: वीस भिक्खू तिट्ठन्ति, वीसं भिक्खू पस्सति, वीसाय भिक्खूहि कतं कम्मं, पुरिसो वीसाय भिक्खूनं देति, वीसाय भिक्खूहि निस्सटं, वीसाय भिक्खूनं सन्तकं, वीसायं भिक्खूसु पतिट्ठितं, एवं वीसति, वीसतिं, वीसतिया, वीसतियं; तिंसति, तिंसं, तिंसाय, तिंसायं; चत्तालीस, चत्तालीसं, चत्तालीसाय, चत्तालीसायं; पञ्ञास, पञ्ञासं, पञ्ञासाय, पञ्ञासायं; सट्ठि, सट्ठिं, सट्ठिया, सट्ठियं; सत्तति, सत्ततिं, सत्ततिया, सत्ततियं; असीति, असीतिं, असीतिया, असीतियं; नवुति, नवुतिं, नवुतिया, नवुतियं, पाळियं हि “वीसम्पि जातियो तिंसम्पि जातियो”ति आगतट्ठाने वीसं तिंसं इच्चादीनि दुतियेकवचनन्तानीति गहेतब्बानि।</p>
<p rend="bodytext"></p>
<p rend="bodytext"><hi rend="bold">८२६. चतूपपदस्स तुलोपो उत्तरपदादिचस्स चु चो क्वचि। </hi></p>
<p rend="bodytext">चतूपपदस्स गणने परियापन्नस्स तुलोपो होति, उत्तरपदादिस्स चकारस्स चु-चोआदसो होन्ति क्वचि: चतूहि अधिका दस चुद्दस, चोद्दस, चतुद्दस।</p>
<p rend="bodytext"></p>
<p rend="bodytext"><hi rend="bold">८२७. चत्तालीसाय आदिवण्णस्स च। </hi></p>
<p rend="bodytext">चत्तालीससद्दस्स गणने परियापन्नस्स आदिवण्णस्स लोपो होति क्वचि चु-चोआदेसा च होन्ति: तालीसं, चत्तालीसं, चुत्तालीसं, चोत्तालीसं।</p>
<p rend="bodytext"></p>
<p rend="bodytext"><hi rend="bold">८२८. चतुरासीतिया तुलोपो, चस्स चु, रस्स लो द्वित्तञ्च। </hi></p>
<p rend="bodytext">चतुरासीतिसद्दस्स गणने परियापन्नस्स तुलोपो होति, चकारस्स चु होति, रस्स लो होति, द्वित्तञ्च क्वचि: चुल्लासीति सहस्सानि; चतुरासीति सहस्सानि।</p>
<p rend="bodytext"></p>
<p rend="bodytext"><hi rend="bold">८२९. द्वासट्ठिया सलोपो, अत्तं आ। </hi></p>
<p rend="bodytext">द्वासट्ठिसद्दस्स क्वचि सकारलोपो होति, आकारो पन अत्तं आपज्जति: द्वट्ठि पटिपदा, द्वासट्ठि मनुस्सा।</p>
<p rend="bodytext"></p>
<p rend="bodytext"><hi rend="bold">८३०. मतन्तरे य-द-अनुपपन्ना निपातना सिज्झन्ति। </hi></p>
<p rend="bodytext">गरूनं मतन्तरे ये सद्दा अनिद्दिट्ठलक्खणा अक्खर-पद-व्यञ्जनतो इत्थि-पुम-नपुंसकलिङ्गतो नामूपसग्ग-निपाततो अव्ययीभावादिसमास-तद्धिततो गणन-सङ्ख्या-काल- कारक-पयोग-सञ्ञातो सन्धि-पकति-वुद्धि-लोपागम-विकार-विपरीततो विभत्तिविभजनतो, ते निपातना सिज्झन्तीति वेदितब्बं।</p>
<p rend="gatha1">अक्खरतो पदतो च अम्हेहि व्यञ्जनादितो,</p>
<p rend="gatha1">सद्दानं लक्खणं हेट्ठा तत्थ तत्थ विभावितं;</p>
<p rend="gatha1">इदानिपि विभाविस्सं विभावीनं हितावहं,</p>
<p rend="gatha1">सादरो आदरं ईसं अकत्वान निपातने।</p>
<p rend="bodytext"></p>
<p rend="bodytext">तथा हि हेट्ठा अम्हेहि येसं केसञ्चि सद्दानं लक्खणं “सरलोपो य-म-न-रादीसू”ति आदिनयेन अक्खरादितो निद्दिट्ठं “खत्या, पद्मानी”ति आदीनि च उदाहरणानि दस्सितानि; इदानिपि इमस्मिं भगवतो पावचने नानानिपुणनयविचित्रेसु पदेसु सोतूनं निक्कङ्खभावत्थं अत्थग्गहणे च परमकोसल्लजननत्थं निपातने आदरं ईसकं अकत्वा विविधानि लक्खणानि दस्सेस्साम। यस्मा पनेत्थ पज्जुन्नगतिकानिपि लक्खणानि दिस्सन्ति, तस्मा “पुनरुत्तिदोसो अत्थी”ति न वत्तब्बं।</p>
<p rend="bodytext"></p>
<p rend="bodytext"><hi rend="bold">८३१. अनेकत्थे द्वादितो को। </hi></p>
<p rend="bodytext">सतस्स द्विकं द्विसतं, सतस्स तिकं तिसतं, सतस्स चतुक्कं चतुसतं, सतस्स पञ्चकं पञ्चसतं, सतस्स छक्कं छसतं, सतस्स सत्तकं सत्तसतं, सतस्स अट्ठकं अट्ठसतं, सतस्स नवकं नवसतं; सतस्स दसकं दससतं सहस्सं होति।</p>
<p rend="bodytext"></p>
<p rend="bodytext"><hi rend="bold">८३२. दसदसकं सतं दसकानं सतं सहस्सं योम्हि। </hi></p>
<p rend="bodytext">गणने परियापन्नस्स दसदसकस्स सतं होति, दससतकस्स च सहस्सं होति योम्हि: सतं, सहस्सं।</p>
<p rend="bodytext"></p>
<p rend="bodytext"><hi rend="bold">८३३. याव तदुत्तरि दसगुणितं, अब्बुदतो वा वीसतिगुणं। </hi></p>
<p rend="bodytext">याव तासं सङ्ख्यानं दसादीनं असङ्ख्येय्यपरियन्तानं दसगुणितं कातब्बं, अथ वा पन पाळिनयेन अब्बुदपरियोसाने वीसतिगुणं कत्वा निरब्बुदादिका सङ्ख्या याव असङ्ख्येय्या वेदितब्बा, कथं: दसस्स गणनस्स दसगुणितं कत्वा सतं होति, सतस्स दसगुणितं कत्वा सहस्सं होति, सहस्सस्स दसगुणितं कत्वा दससहस्सं होति, दससहस्सस्स दसगुणितं कत्वा सतसहस्सं होति, तं लक्खन्ति वुच्चति, सतसहस्सस्स दसगुणितं कत्वा दससतसहस्सं होति, दससतसहस्सस्स दसगुणितं कत्वा कोटि होति, सतसहस्सानं सतं कोटि नामाति अत्थो, कोटिसहसहस्सानं सतं पकोटि, पकोटिसतसहस्सानं सतं कोटिपकोटि, कोटिपकोटिसतसहस्सानं सतं नहुतं, नहुतसतसहस्सानं सतं निन्नहुतं, निन्नहुतसतसहस्सानं सतं अक्खोभणी, तथा बिन्दु, अब्बुदं, निरब्बुदं, अहहं, अबबं, अटटं, सोगन्धिकं, उप्पलं, कुमुदं, पदुमं, पुण्डरीकं, कथानं, महाकथानं, असङ्ख्येय्यन्ति। इदन्तु आचरियानं मतं गहेत्वा वुत्तं, सासने पन “चतुनवुताधिकद्वियोजनसतसहस्सबलहा अयं महापथवी”ति वचनतो “दुवे सतसहस्सानि चत्तारि नहुतानि चा”ति वचनतो च दससहस्सं नहुतन्तिपि वुच्चति, तस्मा</p>
<p rend="gatha1">एकं दस सतञ्चेव सहस्सं नहुतम्पि च,</p>
<p rend="gatha1">लक्खं तथा दससतं सहस्सञ्च ततो परं;</p>
<p rend="gatha1">कोटिपकोटि इच्चादि कमतो निद्दिसे विदू,</p>
<p rend="gatha1">नहुतं पञ्चमं एवं होतेकादसमम्पि च।</p>
<p rend="bodytext"></p>
<p rend="bodytext">अपरो नयो: एकं दसं सतं सहस्सं दससहस्सं सतसहस्सं दससतसहस्सं कोटि पकोटि कोटिपकोटि नहुतं निन्नहुतं अक्खोभणीति एवं एकतो पट्ठाय गणीयमाना अक्खोभणी तेरसमं ठानं हुत्वा तिट्ठति।</p>
<p rend="gatha1">नव नागसहस्सानि, नागे नागे सतं रथा,</p>
<p rend="gatha1">रथे रथे सतं अस्सा, अस्से अस्से सतं नरा;</p>
<p rend="gatha1">नरे नरे सतं कञ्ञा, एकेकिस्सं सतित्थियो,</p>
<p rend="gatha1">एसा अक्खोभणी नाम पुब्बाचरियेहि भासिताति।</p>
<p rend="bodytext">इमिना पन वचनेन चुद्दसमं ठानंहुत्वा तिट्ठतीति वेदितब्बो।</p>
<p rend="gatha1">अक्खोभणी च बिन्दु च अब्बुदञ्च निरब्बुदं,</p>
<p rend="gatha1">अहहं अबबञ्चेव अटटञ्च सुगन्धिकं;</p>
<p rend="gatha1">उप्पलं कुमुदञ्चेव, पदुमं पुण्डरिकं तथा,</p>
<p rend="bodytext">>कथानं महाकथानं असङ्ख्येय्यन्ति भासितो।</p>
<p rend="gatha1">कमो कच्चायने एसो पाळिया सो विरुज्झति,</p>
<p rend="gatha1">पाळियन्तु कमो एवं वेदितब्बो: निरब्बुदा;</p>
<p rend="gatha1">अबबं अटटं अहहं कुमुदञ्च सुगन्धिकं,</p>
<p rend="gatha1">उप्पलं पुण्डरीकञ्च पदुमन्ति जिनो ब्रवि।</p>
<p rend="bodytext">तथा हि ब्रह्मसंयुत्ते भगवता “सेय्यथापि भिक्खवे वीसति अब्बुदा निरया एवमेको निरब्बुदो निरयो”ति आदिना वीसति अब्बुदानि एकं निरब्बुदं वुत्तं, तथा वीसति निरब्बुदानि एकं अबबं, वीसति अबबानि एकं अटटं, वीसति अटटानि एकं अहहं, वीसति अहतानि एकं कुमुदं, वीसति कुमुदानि एकं सोगन्धिकं, वीसति सोगन्धिकानि एकं उप्पलं, वीसति उप्पलानि एकं पुण्डरीकं, वीसति पुण्डरीकानि एकं पदुमन्ति, अट्ठकथायम्पि पाळिया अविरोधेन अत्थो गहितो, कथं: वस्सगणनापि पनेत्थ एवं वेदितब्बा, यथेव हि सतं सतसहस्सानि कोटि होति, एवं सतं सतसहस्सकोटियो पकोटि नाम होति, सतं सतसहस्सपकोटियो कोटिपकोटि नाम, सतं सतसहस्सकोटिपकोटियो नहुतं, सतं सतसहस्सनहुतानि निन्नहुतं, सतं सतसहस्सनिन्नहुतानि एकं अब्बुदं, ततो वीसतिगुणं निरब्बुदं, एस नयो सब्बत्थापि, तेनावोचुम्ह: पाळिनयेन पन अब्बुदपरियोसाने वीसतिगुणं कत्वा निरब्बुदादिका याव असङ्ख्येय्या वेदितब्बाति। एत्थ पाळिनयो येव सारतो पच्चेतब्बो सब्बञ्ञुबुद्धस्स अञ्ञातदुञ्ञातादिभावाभावतो। एत्थ सङ्ख्यागणनानं नानत्तं एवं वेदितब्बं: “मुद्दा गणना सङ्ख्यान”न्ति पाळिप्पदेसेसु हि मुद्दाति अङ्गुलिपब्बेसु सञ्ञं ठपेत्वा कता हत्थमुद्दा मुद्दा नाम गणना, “इमस्मिं सहस्स”न्ति आदिना सञ्ञं कत्वा गणनाति अत्थो; गणनाति अच्छिन्नगणना, ‘एकं द्वे’ति आदिना नवन्तविधिना निरन्तरगणनाति अत्थो; सङ्ख्यानन्ति पिण्डगणना, सङ्कलन-पटुप्पन्नादिना पिण्डेत्वा गणनाति अत्थो, याय हि खेत्तं ओलोकेत्वा ‘इध एत्तका वीही भविस्सन्ति’, रुक्खं ओलोकेत्वा ‘इध एत्तकानि फलानि भविस्सन्ति’, आकासं ओलोकेत्वा ‘इमे आकासे सकुणा एत्तका नाम भविस्सन्ती’ति जानन्तीति।</p>
<p rend="bodytext"></p>
<p rend="bodytext"><hi rend="bold">८३४. णवतं णो लोपं। </hi></p>
<p rend="bodytext">णकारवन्तानं तेसं पच्चयानं णो लोपं आपज्जति: गोतमो, वासेट्ठो, वेनतेय्यो इच्चादि।</p>
<p rend="bodytext"></p>
<p rend="bodytext"><hi rend="bold">८३५. हीळनानुकम्प-खुद्दक-कुच्छित-सकत्थेसु को। </hi></p>
<p rend="bodytext">तत्थ हीळनत्थे: मुण्डको समणको, इत्थिका इच्चादि; अनुकम्पत्थे: पुत्तको, कुमारको इच्चादि; खुद्दकत्थे: गामको, रथको, धनुकं, नङ्गलकं इच्चादि; कुच्छितत्थे: उद्धुमातकं, विनीलकं इच्चादि; सकत्थे: हीनको, पोतको इच्चादि।</p>
<p rend="bodytext"></p>
<p rend="bodytext"><hi rend="bold">८३६. एकादितो विभागे धा। </hi></p>
<p rend="bodytext">एकेन विभागेन एकधा, द्वीहि विभागेहि द्विधा, एवं द्वेधा दुविधा, तीहि विभागेहि तिधा तेधा वा, एवं चतुधा, पञ्चधा इच्चादि च कतिधा, बहुधाति च।</p>
<p rend="bodytext"></p>
<p rend="bodytext"><hi rend="bold">८३७. एक-द्वीहि ज्झो। </hi></p>
<p rend="bodytext">एक-द्वीहि ज्झपच्चयो होति विभागत्थे: एकधा करोति एकज्झं, एकतो करोतीति अत्थो; द्विधा करोति द्विज्झं, न द्विधावचनं एतेसन्ति अद्विज्झवचना बुद्धा।</p>
<p rend="bodytext"></p>
<p rend="bodytext"><hi rend="bold">८३८. आकार-पकार-विभाग-केवलततियत्थेसु सो। </hi></p>
<p rend="bodytext">आकारत्थे पकारत्थे विभागत्थे तेहि आकारादीहि वज्जिते असम्मिस्से ततियत्थे च सो इति पच्चयो होति। तेसु आकारत्थे: सब्बाकारेन सब्बसो इच्चादि, पकारत्थे: बहूहि पकारेहि</p>
<p rend="bodytext">बहुसो इच्चादि, विभागत्थे: सुत्तविभागेन सुत्तसो इच्चादि, केवलततियत्थे: उपायेन उपायसो, हेतुना हेतुसो, तङ्खणेनेव ठानसो, ञायेन योनिसो इच्चादि।</p>
<p rend="bodytext"></p>
<p rend="bodytext"><hi rend="bold">८३९. लहुतो सकत्थे स। </hi></p>
<p rend="bodytext">“यानि तानि वज्जानि अप्पमत्तकानि ओरमत्तकानि लहुसानि लहुसम्मतानि”; एत्थ च लहूनि एव लहुसानि, लहुकानीति अत्थो; “लोमसानि ब्रहानि चा”ति एत्थ पन लोमा सेन्ति उप्पज्जन्ति एत्थाति लोमसानीति अत्थो गहेतब्बो।</p>
<p rend="bodytext"></p>
<p rend="bodytext"><hi rend="bold">८४०. द्वितो ळ्हको भावे। </hi></p>
<p rend="bodytext">भावत्थे द्विसद्दतो ळ्हकपच्चयो होति: द्वेभावो द्वेळ्हकं, द्वेळ्हकजातो।</p>
<p rend="bodytext"></p>
<p rend="bodytext"><hi rend="bold">८४१. पच्चयतोपि पच्चयो। </hi></p>
<p rend="bodytext">पच्चयतोपि पच्चयो होतीति वेदितब्बं।</p>
<p rend="bodytext"></p>
<p rend="bodytext"><hi rend="bold">८४२. नीयातो युस्मा णियो। </hi></p>
<p rend="bodytext">नीपुब्बाय याधातुया यो युपच्चयो पुब्बे परो, ततो णियपच्चयो होति: निय्यातीति नीयानियो, सो एव नीकारगतस्स ईकारस्स रस्सत्तं यकारस्स च द्वित्तं कत्वा दुतियस्स पन यकारस्स ककारं कत्वा “निय्यानिको”ति भवति, तथा हि अभिधम्मटीकायं “निय्यातीति नियानियन्ति वत्तब्बे ईकारस्स रस्सत्तं यकारस्स च ककारं कत्वा निय्यानिकन्ति वुत्त”न्ति वत्वा “निय्याति एतेनाति वा निय्यानं, निय्यानमेव निय्यानिकं वेनयिको विय, एत्थ ‘नेयानिक’न्ति वत्तब्बे इकारस्स एकारत्तं अकत्वा वुत्त”न्ति वुत्तं।</p>
<p rend="bodytext"></p>
<p rend="bodytext"><hi rend="bold">८४३. तवतो तस्सेदं इच्चत्थे इयो, तस्सरो च उ। </hi></p>
<p rend="bodytext">तस्स इदं इच्चेतस्मिं अत्थे तवसद्दतो इयपच्चयो होति, तकारस्स सरो च उकारो होति: तव इदं सन्तकन्ति तुवियं। इमस्स पन अत्थस्स जयदिसजातके “न कम्मुना वा वचसा च तात अपराधितोहं तुवियं सरामी”ति गाथा साधिका; तत्थ अपराधितोति अपराधं इतोति छेदो, तुवियन्ति तव एसोति तुवियो, तं तुवियं. अपराधन्ति इमिना तुल्याधिकरणं, तेनाहु अट्ठकथायं: “तुवियन्ति तव सन्तक”न्ति, तव सन्तकन्ति च इमिना तुवियसद्दस्स तद्धितन्तत्तं विभावेति, “सूकरस्स इदं मंस”न्ति वचनेन सोकरन्ति पदस्स तद्धितन्तत्तं विय; यथा हि “सोकरं मंस”न्ति वुत्ते सूकरमंसन्ति अत्थो भवति, एवमेवं “तुवियो अपराधो”ति वुत्ते तव अपराधोति अत्थो भवति। तत्रायं पिण्डत्थो: “तात अहं इतो पुब्बे तव कम्मतो वा वचितो वा किञ्चि मम अप्पियं अपराधं न सरामी”ति।</p>
<p rend="bodytext"></p>
<p rend="bodytext"><hi rend="bold">८४४. सब्बनामेहि था-तत्था पकारवचने। </hi></p>
<p rend="bodytext">सो पकारो तथा तं पकारं तथा तेन पकारेन तथा, एवं यथा, सब्बथा, अञ्ञथा, इतरथा, उभयथा; तेन पकारेन ततत्था, एवं यतत्था, अञ्ञतत्था। केचि पन गरू “सो विय पकारो ततत्था”तिआदिकं निब्बचनं इच्छन्ति, सब्बं एतं मनसिकातब्बं। तत्थापच्चयो पावचने अप्पसिद्धो, तयुगपच्चयो पसिद्धो, तं यथा: तथाभावो तथत्तं, एवं अञ्ञथत्तं इच्चादि; एत्थ च “ठितस्स अञ्ञथत्तं पञ्ञायति; तथत्ताय पटिपज्जती”ति च आदीनि निदस्सनानि भवन्ति, तत्थ तथत्तायाति तथाभावायाति अत्थो।</p>
<p rend="bodytext"></p>
<p rend="bodytext"><hi rend="bold">८४५. किं-इमेहि थं। </hi></p>
<p rend="bodytext">किं इम इच्चेतेहि थंपच्चयो होति पकारवचनत्थे: को पकारो कथं कं पकारं कथं केन पकारेन कथं, एत्थ च “कथं जानेमु तं मयं”न्ति निदस्सनं; अयं पकारो इत्थं इमं पकारं इत्थं - एत्थ च “इमं पकारं भूतो पत्तो आपन्नोति इत्थम्भूतो”ति निब्बचनं निदस्सनं - इमिना पकारेन इत्थं, एत्थ च “इत्थं सुदं आयस्मा पुळिनथूपियो थेरो इमा गाथायो अभासित्था”ति निदस्सनं। “इत्थन्नामो; इत्थन्नामस्स भिक्खुनो”ति आदीसु पन तिस्सोति वा फुस्सोति वा एवं नामं एतस्साति इत्थन्नामोति एवंसद्दस्स इत्थमादेसो दट्ठब्बो। ननु च भो एवंसद्दो अव्ययपदं, कथं सो इत्थं इति आदेसं अरहतीति। अरहति येव अव्ययभूतानं अधिआदीनं अज्झादेसादिदस्सनतो, तेसञ्च अव्ययभावो लिङ्ग-वचनेहि अञ्ञथत्ताभावो, नादेसवसेन।</p>
<p rend="bodytext"></p>
<p rend="bodytext"><hi rend="bold">८४६. एवस्स इत्थं नामे। </hi></p>
<p rend="bodytext">एवंसद्दस्स इत्थंआदेसो होति नामसद्दे परे: इत्थन्नामो भिक्खु: नामेति किं: एवंगोत्तो।</p>
<p rend="bodytext"></p>
<p rend="bodytext"><hi rend="bold">८४७. असंयोगन्तानं सरानं सणे वुद्धि। </hi></p>
<p rend="bodytext">असंयोगन्तानं सरानं वुद्धि होति सणकारपच्चये परे: अभिधम्मं अधीते आभिधम्मिको, विनताय अपच्चं वेनतेय्यो इच्चादि। असंयोगन्तानन्ति किं: भग्गवो।</p>
<p rend="bodytext"></p>
<p rend="bodytext"><hi rend="bold">८४८. मा विआकरणादीसु य-ऊनं आगमो ठाने। </hi></p>
<p rend="bodytext">विआकरण-(सु)अग्गादिसद्दानं इकार-उकारानं मा वुद्धि होति, तत्रेव वुद्धिआगमो होति च ठाने, एत्थ च एकार-ओकारा वुद्धिआगमो: वेय्याकरणिको, सोवग्गिको इच्चादि।</p>
<p rend="bodytext"></p>
<p rend="bodytext"><hi rend="bold">८४९. निपच्चते। </hi></p>
<p rend="bodytext">निपच्चते इच्चेतं अधिकारत्थं वेदितब्बं।</p>
<p rend="bodytext"></p>
<p rend="bodytext"><hi rend="bold">८५०. व्याकरणस्स सणे वि-आकरणाति। </hi></p>
<p rend="bodytext">सणकारपच्चये परे व्याकरणस्स सद्दस्स वि-आकरण इति व्यासरूपं निपच्चते: व्याकरणं जानातीति वेय्याकरणो, एवं वेय्याकरणिको।</p>
<p rend="bodytext"></p>
<p rend="bodytext"><hi rend="bold">८५१. सग्गस्स सु-अग्गाति। </hi></p>
<p rend="bodytext">सग्गसद्दस्स सणे पच्चये सु-अग्ग इति व्यासरूपं निपच्चते: रूपादीहि पञ्चहि कामगुणेहि सुट्ठु अग्गोति सग्गो, सग्गे विपाकदायकत्ता सग्गस्स हितन्ति सोवग्गिकं दानं।</p>
<p rend="bodytext"></p>
<p rend="bodytext"><hi rend="bold">८५२. न्यायस्स नि-आयाति। </hi></p>
<p rend="bodytext">न्यायसद्दस्स सणेपच्चये परे नि-आय इति व्यासरूपं निपच्चते: न्यायं अधीते नेय्यायिको।</p>
<p rend="bodytext"></p>
<p rend="bodytext"><hi rend="bold">८५३. व्यावच्छस्स वि-आवच्छाति। </hi></p>
<p rend="bodytext">व्यावच्छस्स सद्दस्स सणे पच्चये वि-आवच्छ इति व्यासरूपं निपच्चते: व्यावच्छस्स पुत्तो वेय्यावच्छो।</p>
<p rend="bodytext"></p>
<p rend="bodytext"><hi rend="bold">८५४. द्वारस्स दु-अराति। </hi></p>
<p rend="bodytext">द्वारसद्दस्स सणे पच्चये दु-अर इति व्यासरूपं निपच्चते: द्वे कवाटा अरन्ति गच्छन्ति एत्थाति द्वारं, अथ वा पविसनञ्च निक्खमनञ्चाति द्वे किच्चानि अरन्ति एत्थाति द्वारं, द्वारे नियुत्तो दोवारिको।</p>
<p rend="bodytext"></p>
<p rend="bodytext"><hi rend="bold">८५५. व्यग्घस्स वि-अग्घाति। </hi></p>
<p rend="bodytext">तच्चम्मवाचिनो व्यग्घसद्दस्स सणे पच्चये वि-अग्घ इति व्यासरूपं निपच्चते: व्यग्घस्स इदं चम्मन्ति व्यग्घं, व्यग्घेन परिवारिता रथा वेय्यग्घा, व्यग्घचम्मपरिवारिताति अत्थो, तथा हि पाळि दिस्सति: “कदा सु मं अस्सरथा, सन्नद्धा उस्सितद्धजा दीपा अथोपि वेय्यग्घा, सब्बालङ्कारभूसिता यन्तं मं नानुयिस्सन्ति तं कुदासु भविस्सती”ति।</p>
<p rend="bodytext"></p>
<p rend="bodytext"><hi rend="bold">८५६. अञ्ञेसं अञ्ञानिपि। </hi></p>
<p rend="bodytext">इतो अञ्ञेसं सद्दानं अञ्ञानिपि व्यासरूपानि निपच्चन्ते।</p>
<p rend="bodytext"></p>
<p rend="bodytext"><hi rend="bold">८५७. इस-उसभादीसु य-ऊनं आत्तं, रि ठाने।</hi></p>
<p rend="bodytext">इसि उसभ इच्चादि सद्दानं इ उ इच्चेतेसं आत्तं होति, रिकारागमो च ठाने होति सणे पच्चये: इसिनो भावो आरिस्यं, इणस्स भावो आण्यं, उसभस्स इदं ठानन्ति आसभं - उजुनो भावो आज्जवन्ति च, इदं अक्खरचिन्तकानं रुचिवसेन वुत्तं, सोगतमतवसेन पन ‘उजुनो भावो अज्जवो’ति आकारो रस्सत्तं आपज्जति, सो च सद्दपुल्लिङ्गत्तं येभुय्येन, “गारवो च निवातो चा”ति एत्थ गारवसद्दो विय, तथा हि “अज्जवो च मद्दवो चा”ति पाळि दिस्सति, अप्पकवसेन पन अज्जवं गारवं मद्दवन्ति यत्थ कत्थचि दिस्सति।</p>
<p rend="bodytext"></p>
<p rend="bodytext"><hi rend="bold">८५८. आदि-मज्झ-उत्तरसरानं क्वचि दीघ-रस्सत्तं। </hi></p>
<p rend="bodytext">तत्थ आदिदीघो ताव: पाकारो, नीवारो, पासादो इच्चादि, मज्झेदीघो: महाकरुणाय नियुत्तो आकरो वा महाकारुणिको, अङ्गमागधिको इच्चादि; उत्तरदीघो: अञ्जनागिरि, कोटरावनं, तालावत्थुकता इच्चादि, अयं सभावदीघता नाम; “गन्धब्बानं अधिपति; दरितो पब्बतातो वा; पळिना जम्बुदीपातो, हंसराजा व अम्बरे” अयं छन्ददीघता नाम। ननु च भो “पब्बतातो वा”ति अवत्वा ‘पब्बतम्हा’ति वत्तुं वट्टति, “जम्बुदीपातो”ति अवत्वा ‘जम्बुदीपम्हा’ति च वत्तुं वट्टति, कस्मा पन सब्बञ्ञुना भगवता च तंसावकेहि च एवं न वुत्तन्ति? न चोदेतब्बं एतं पञ्ञाचक्खुना गाथाविसये पचुरजनेन एदिसं वोहारभेदं वत्तुं असक्कुणेय्यत्ता, लोकवोहारेसु हि अतिविय कुसलो सत्था तदनुगा च सावका; तस्मा यं तेहि वुत्तं, तं तथेव सल्लक्खेतब्बं होतीति। ननु च भो “दरितो पब्बतातो वा”ति इदं बोधिसत्तेन वुत्तं, न भगवताति। तन्न, अत्थो हि बोधिसत्तेन वुत्तो, तं पन गहेत्वा बुद्धभूतेन भगवता अत्थो च पाळि च वुत्ता, तथा हि भगवता जातकेसु सुनख-सिङ्गालादीहि वुत्तं वचनत्थं गहेत्वा गाथं बन्धित्वा “सुनखो गाथमाहा”ति आदिना देसना कता, न हि सुनखसिङ्गालादीनं गाथाबन्धने समत्थता अत्थि; तस्मा बोधिसत्तेन वुत्तवचनम्पि भगवता वुत्तवचनमेव: बुद्धस्स भगवतो भासिते अपनेतब्बं नाम नत्थि, न हि तथागता एकव्यञ्जनम्पि निरत्थकं वदन्ति, सावकानं पन देवतादीनञ्च भासिते अपनेतब्बं होति, तं धम्मसङ्गाहकत्थेरा अपनयिंसु, पक्खिपितब्बं पन सब्बत्थापि अत्थि, तस्मा यं पक्खिपितुं युत्तं, तं पक्खिपिंसु येव, किं पन तन्ति: “तेन समयेना”ति वा, “तेन खो पन समयेना”ति वा, “अथ खो”ति वा, “एवं वुत्ते”ति वा, “एतदवोचा”ति वा एवमादिकं सम्बन्धवचनमत्तं।</p>
<p rend="bodytext"></p>
<p rend="bodytext">तत्थ आदिरस्सो: पगेव इच्चादि, मज्झेरस्सो: सुमेधसो इच्चादि, उत्तररस्सो: गोत्रभु, सुखकारि दानं इच्चादि, अयं सभावरस्सता नाम; “सुञ्ञागारे व भिक्खवो; यं किञ्चि यिट्ठं व हुतं व लोके”ति अयं वुत्तिरस्सता नाम।</p>
<p rend="bodytext"></p>
<p rend="bodytext"><hi rend="bold">८५९. तेसु वुद्धि-लोपागम-विकार-विपरीतादेसा च। </hi></p>
<p rend="bodytext">तेसु आदि-मज्झ-उत्तरेसु जिनवचनानुपरोधेन क्वचि वुद्धि होति, क्वचि लोपो होति, क्वचि आगमो होति, क्वचि विकारो होति, क्वचि विपरीतो होति, क्वचि आदेसो होति। तत्थ आदिवुद्धि ताव: आभिधम्मिको इच्चादि, मज्झेवुद्धि: सुखसेय्यं इच्चादि, उत्तरवुद्धि: कालिङ्गो इच्चादि, आदिलोपो: तालीसं इच्चादि, मज्झेलोपो: कत्तुकामो इच्चादि, उत्तरलोपो: भिक्खु इच्चादि, आदिआगमो: दुभतो वनविकासे इच्चादि, मज्झेआगमो: समणमचलो, एतदत्था कथा इच्चादि, एत्थ च समणमचलोति समणो च सो अचलो चा ति समणमचलो, समणाचलोति अत्थो। ननु च भो मचलसद्दस्स चोरे वत्तनतो समणमचलोति इदं असोभनत्थं विय दिस्सतीति। तन्न, एत्थ मकारस्स निरत्थकत्ता अचलसद्दसमीपे ठितमत्तत्ता च अचलसमणस्मिं येव समणमचलसद्दस्स निरूळ्हत्ता च, तथा हि “सङ्केतवचनं सच्चं लोकसम्मुतिकारण”न्ति वुत्तं, इदञ्च लोकवोहारकुसलेन भगवता कतं सङ्केतवचनं समणमचलोति भगवता वुत्तमत्ते येव देवमनुस्सेहि सुविदितसोभनत्थं, यथा पन “अस्सद्धो अकतञ्ञू चा”ति गाथायं अस्सद्ध-अकतञ्ञु-सन्धिच्छेद-हतावकास-वन्तासपदानि सोभनत्थानि भवन्ति, तथा समणमचलोति इदम्पि सोभनत्थमेव होति, न असोभनत्थं, “यं सुवण्णो सुवण्णेन देवो देवेन मन्तये किं तत्थ चतुमट्टस्स बिलं पविस जम्बुका”ति इमस्मिं पन जातके चतुमट्टस्साति व्यञ्जनं सोभनं अक्खरत्थो असोभनो निन्दावचनत्ता, उपसालकजातके च “नत्थि लोके अनामत”न्ति एत्थ न अमतं अनामतन्ति अमतसद्देन मतट्ठानभूतस्स सुसानस्स वचनत्ता अमतमहानिब्बाने दिब्बाहारे च पवत्तनवसेन अमतन्ति सोभनव्यञ्जनं असोभनत्थं जातं, लोकस्मिं हि लोकिया अवमङ्गलभूतम्पि अत्थं वा वचनं वा मङ्गलवचनपटिसंयुत्तं कत्वा वोहरन्ति सुसाने “अमत”न्ति अयं पञ्ञत्ति विय, अङ्गारवारे “मङ्गलवारो”ति सम्मुति विय चाति दट्ठब्बं - तत्थ उत्तरआगमो: वेदल्लं इच्चादि; आदिविकारो: आरिस्यं आसभं इच्चादि, मज्झेविकारो: वरारिस्यं इच्चादि; उत्तरविकारो: यानि तानि इच्चादि; आदिविपरितो: उञ्ञातं, दहरोति न उञ्ञातब्बो; ऊहतो रजो इच्चादि, एत्थ च उञ्ञातन्ति पठमं अवसद्दस्स ओकारादेसो पच्छा ओकारस्स उकारादेसो दट्ठब्बो, तथा ऊहतोति एत्थ ओकारस्स ऊकारादेसो, मज्झेविपरितो: समूहतो इच्चादि, उत्तरविपरितो: दिगु इच्चादि; आदिआदेसो: यूनं इच्चादि, मज्झेआदेसो: न्यायोगो इच्चादि, उत्तरआदेसो: सब्बसेय्यो, सब्बसेट्ठो, चित्तं इच्चादि। एत्थ गरू: “आदेसो पठमानिद्दिट्ठो”ति वदन्ति, “विकारो दुतियानिद्दिट्ठो”ति, “विपरितो नाम ओकारस्स पोराणिका सञ्ञा”ति वदन्ति, अपरे पन</p>
<p rend="gatha1">“अञ्ञस्स अञ्ञथाभावो संयोगस्स च एकता,</p>
<p rend="gatha1">संयोगभावो चेकस्स विकारोति पवुच्चती”ति</p>
<p rend="bodytext">वदन्ति, अपरे पन</p>
<p rend="gatha1">“रस्सभावो च दीघस्स अथो रस्सस्स दीघता,</p>
<p rend="gatha1">संयोगभावो चेकस्स संयोगस्स च एकता;</p>
<p rend="gatha1">व्यञ्जनानं सरत्तञ्च अञ्ञव्यञ्जनतापि च,</p>
<p rend="gatha1">सरस्स च अञ्ञस्सरता वुच्चते विपरीतता”ति</p>
<p rend="bodytext">वदन्ति। एतेसं तिण्णं आचरियानं तयो वादा अञ्ञमञ्ञविरोधं आपज्जन्ति, तस्मा विसुं विसुं सल्लक्खणीयं इदं ठानं।</p>
<p rend="bodytext"></p>
<p rend="bodytext"><hi rend="bold">८६०. अ-य-उवण्णानं आ-य-ओ वुद्धी अवुद्धी च। </hi></p>
<p rend="bodytext">अकार-इवण्ण-उवण्णानं आ-ए-ओ वुद्धियो होन्ति, अवुद्धियो च: आभिधम्मिको, वेनतेय्यो, ओळुम्पिको, अभिधम्मिको, विनतेय्यो, उळुम्पिको इच्चादि।</p>
<p rend="bodytext"></p>
<p rend="bodytext"><hi rend="bold">८६१. वसिट्ठादीसु सणे निच्चा वुद्धि। </hi></p>
<p rend="bodytext">वासेट्ठो, बालदेवो इच्चादि।</p>
<p rend="bodytext"></p>
<p rend="bodytext"><hi rend="bold">८६२. विनतादीसु अनिच्चा। </hi></p>
<p rend="bodytext">विनतादीसु सणकारपच्चयेपि परे वुद्धि अनिच्चा: वेनतेय्यो, विनतेय्यो, कारुञ्ञको इच्चादि।</p>
<p rend="bodytext"></p>
<p rend="bodytext"><hi rend="bold">८६३. न वुद्धि नीलादीसु। </hi></p>
<p rend="bodytext">नीलादीसु सणकारपच्चयेपि परे वुद्धि न होति: नीलवत्थं अस्स भण्डं नीलवत्थिको, एवं पीतवत्थिको। नीलादीसूति किं: पेटकोपदेसो।</p>
<p rend="bodytext"></p>
<p rend="bodytext"><hi rend="bold">८६४. विचित्रा तद्धितवुत्ति। </hi></p>
<p rend="bodytext">नानापच्चयेसु एकस्मिम्पि समाने पच्चये नानाअत्थेसु वत्तनतो तद्धितानं वुत्ति नाम विचित्राति वेदितब्बा:</p>
<p rend="gatha1">मादिसानं अविसयो गम्भीरो तद्धितो नयो,</p>
<p rend="gatha1">तस्मा सब्बप्पकारेन न तं सक्कोमि भासितुं:</p>
<p rend="gatha1">पटिसम्भिदपत्तानं अरहन्तानं एव सो,</p>
<p rend="gatha1">विसयो होति तं तस्मा सक्कच्चं सम्पटिच्छथ।</p>
<p rend="gatha1">विविधनयविचित्रं तद्धितं नाम कप्पं,</p>
<p rend="gatha1">सुविपुलसुखुमत्थं संसयच्छेदकारिं;</p>
<p rend="gatha1">नरवरवचनत्थे पाटवं पत्थयानो,</p>
<p rend="gatha1">अविकलसतिपञ्ञो को नु पोसो न सिक्खे।</p>
<p rend="bodytext"></p>
<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे तद्धितकप्पो नाम चतुवीसतिमो परिच्छेदो।</p>
<p rend="gatha1">इतो परं पवक्खामि, सोतारानं हितावहं;</p>
<p rend="gatha1">तद्धितसव्हयं कप्पं, तं सुणाथ समाहिता।</p>
<p rend="gatha1">अक्खरतो पदतो च अम्हेहि व्यञ्जनादितो,</p>
<p rend="gatha1">सद्दानं लक्खणं हेट्ठा तत्थ तत्थ विभावितं;</p>
<p rend="gatha1">इदानिपि विभाविस्सं विभावीनं हितावहं,</p>
<p rend="gatha1">सादरो आदरं ईसं अकत्वान निपातने।</p>
<p rend="gatha1">एकं दस सतञ्चेव सहस्सं नहुतम्पि च,</p>
<p rend="gatha1">लक्खं तथा दससतं सहस्सञ्च ततो परं;</p>
<p rend="gatha1">कोटिपकोटि इच्चादि कमतो निद्दिसे विदू,</p>
<p rend="gatha1">नहुतं पञ्चमं एवं होतेकादसमम्पि च।</p>
<p rend="gatha1">नव नागसहस्सानि, नागे नागे सतं रथा,</p>
<p rend="gatha1">रथे रथे सतं अस्सा, अस्से अस्से सतं नरा;</p>
<p rend="gatha1">नरे नरे सतं कञ्ञा, एकेकिस्सं सतित्थियो,</p>
<p rend="gatha1">एसा अक्खोभणी नाम पुब्बाचरियेहि भासिताति।</p>
<p rend="gatha1">अक्खोभणी च बिन्दु च अब्बुदञ्च निरब्बुदं,</p>
<p rend="gatha1">अहहं अबबञ्चेव अटटञ्च सुगन्धिकं;</p>
<p rend="gatha1">उप्पलं कुमुदञ्चेव, पदुमं पुण्डरिकं तथा,</p>
<p rend="gatha1">कमो कच्चायने एसो पाळिया सो विरुज्झति,</p>
<p rend="gatha1">पाळियन्तु कमो एवं वेदितब्बो: निरब्बुदा;</p>
<p rend="gatha1">अबबं अटटं अहहं कुमुदञ्च सुगन्धिकं,</p>
<p rend="gatha1">उप्पलं पुण्डरीकञ्च पदुमन्ति जिनो ब्रवि।</p>
<p rend="gatha1">“अञ्ञस्स अञ्ञथाभावो संयोगस्स च एकता,</p>
<p rend="gatha1">संयोगभावो चेकस्स विकारोति पवुच्चती”ति</p>
<p rend="gatha1">“रस्सभावो च दीघस्स अथो रस्सस्स दीघता,</p>
<p rend="gatha1">संयोगभावो चेकस्स संयोगस्स च एकता;</p>
<p rend="gatha1">व्यञ्जनानं सरत्तञ्च अञ्ञव्यञ्जनतापि च,</p>
<p rend="gatha1">सरस्स च अञ्ञस्सरता वुच्चते विपरीतता”ति</p>
<p rend="gatha1">मादिसानं अविसयो गम्भीरो तद्धितो नयो,</p>
<p rend="gatha1">तस्मा सब्बप्पकारेन न तं सक्कोमि भासितुं:</p>
<p rend="gatha1">पटिसम्भिदपत्तानं अरहन्तानं एव सो,</p>
<p rend="gatha1">विसयो होति तं तस्मा सक्कच्चं सम्पटिच्छथ।</p>
<p rend="gatha1">विविधनयविचित्रं तद्धितं नाम कप्पं,</p>
<p rend="gatha1">सुविपुलसुखुमत्थं संसयच्छेदकारिं;</p>
<p rend="gatha1">नरवरवचनत्थे पाटवं पत्थयानो,</p>
<p rend="gathalast">अविकलसतिपञ्ञो को नु पोसो न सिक्खे।</p>

</body>
</text>
</TEI.2>
