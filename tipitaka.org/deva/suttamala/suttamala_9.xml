<?xml version="1.0" encoding="UTF-16"?>
<?xml-stylesheet type="text/xsl" href="tipitaka-deva.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">२८. पाळिनयादिसङ्गह</p>
<p rend="gatha1">इतो परं पवक्खामि पाळिनयादिसङ्गहं;</p>
<p rend="gatha1">पञ्ञावेपुल्लकरणं पीतिपामोज्जवड्ढनं।</p>

<p rend="bodytext"></p>
<p rend="bodytext">तत्थ पाळिनयो अट्ठकथानयो टीकानयो पकरणन्तरनयोति चत्तारो नया अधिप्पेता। तत्र पाळिनयोति तेपिटके बुद्धवचने पाळिगति, अट्ठकथानयोति अट्ठकथासु आगता सद्दगति, टीकानयोति टीकासु आगता सद्दगति, पकरणन्तरनयो ति अञ्ञेसु पकरणेसु आगता सद्दगति। तत्र पाळिगतियं व्यञ्जन-छक्क-अत्थछक्के पधाने कत्वा अट्ठकथाटीकादीसु पवत्त-सद्दगतिविनिच्छयेन सह यथारहं गहेत्वा पाळिनयादिसङ्गहं दस्सेस्साम।</p>

<p rend="bodytext"></p>
<p rend="bodytext">तत्र अक्खरं पदं व्यञ्जनं आकारो निरुत्ति निद्देसोति छ व्यञ्जनपदानि, सङ्कासना पकासना विवरणं विभजनं उत्तानीकरणं पञ्ञत्तीति छ अत्थपदानि, एतानि येव व्यञ्जनछक्कं अत्थछक्कन्तिपि वुच्चन्ति।</p>

<p rend="bodytext"></p>
<p rend="bodytext">तत्र व्यञ्जनपदेसु अक्खरं नाम “रूपं अनिच्चन्ति वुच्चमानो रूति ओपातेती”ति वचनतो अत्थजोतकपदन्तोगधं एकेकक्खरं इह अक्खरन्ति गहेतब्बं, अथवा “यो पुब्बे”ति एत्थ योकारो विय अत्थजोतकं एकक्खरं अत्र अक्खरन्ति गहेतब्बं, “सट्ठि वस्ससहस्सानी”ति वत्तुकामेन वुत्तं आदिअक्खरमिव अपरिसमत्ते च पदे वण्णमक्खरं इति गहेतब्बं। “वीततण्हो अनादानो निरुत्तिपदकोविदो, अक्खरानं सन्निपातं जञ्ञा पुब्बापरानि चा”ति एत्थ वुत्तनयेन विभत्तियन्तं अत्थजोतकं अक्खरपिण्डं पदं नाम “सीले पतिट्ठाया”ति एत्थ सीलेति पदं विय। अत्थसम्बन्धो पदेसपरियोसानो पदसमूहो व्यञ्जनं नाम “चत्तारोमे भिक्खवे सतिपट्ठाना”ति आदि विय। व्यञ्जनविभागो विभागप्पकारो आकारो नाम “कतमे चत्तारो: इध भिक्खवे भिक्खु काये कायानुपस्सी विहरती”ति आदीसु विय। आकारविभावितस्स निब्बचनं निरुत्ति नाम “फुसतीति फस्सो, वेदयतीति वेदना”ति आदि विय। निब्बचनत्थस्स वित्थारो निस्सेसतो देसो निद्देसो नाम “सुखा वेदना दुक्खा वेदना अदुक्खमसुखा वेदना, सुखयतीति सुखा, दुक्खयतीति दुक्खा, नेव दुक्खयति न सुखयतीति अदुक्खमसुखा वेदना”ति आदि विय। इमानि छ व्यञ्जनपदानि।</p>

<p rend="bodytext"></p>
<p rend="bodytext">अत्थपदेसु सङ्खेपेन कासना सङ्कासना, तत्थ कासनाति दीपना, सङ्खेपेन अत्थदीपनाति वुत्तं होति “उपादियमानो खो भिक्खवे बद्धो मारस्स अनुपादियमानो मुत्तो पापिमतो”ति आदि विय। पठममेव कासना पकासना, यत्तको अत्थो पच्छा कथेतब्बो, तं सब्बं पठमवचनेनेव दीपेतीति वुत्तं होति “सब्बं भिक्खवे आदित्त”न्ति आदि विय। सङ्कासनपकासनवसेन दीपितत्थस्स वित्थारं पुन वचनवसेन विवरित्वा पाकटकरणं विवरणं नाम “किञ्च भिक्खवे सब्बं आदित्तं: चक्खु भिक्खवे आदित्तं रूपा आदित्ता”ति आदि विय। विवरितब्बमेव अनेकभावतो बुद्धिसम्मुखाकरणं विभजनं नाम “कतमञ्च भिक्खवे रूपं चत्तारो च महाभूताचतुन्नञ्च महाभूतानं उपादाय रूप”न्ति आदि विय, “केन आदित्तं: रागग्गिना दोसग्गिना मोहग्गिना जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्त”न्ति आदि विय। विभजितत्थस्स वित्थारणवसेन उपमायोपरोपरियजननवसेन च सम्पटिपादनं उत्तानीकरणं नाम, “तत्थ कतमे चत्तारो महाभूता: पथवीधातु आपोधातू”ति आदि विय, “सेय्यथापि भिक्खवे नदीपब्बतेय्या ओहारिनी दूरङ्गमा सीघसोता, तस्सा उभयतो तीरे कासा चेपि जाता अस्सु ते नं अज्झोलम्बेय्युं, कुसा चेपि जाता अस्सु ते नं अज्झोलम्बेय्युं, बब्बजा चेपि जाता अस्सु ते नं अज्झोलम्बेय्युं, बीरणा चेपि जाता अस्सु ते नं अज्झोलम्बेय्युं, रुक्खा चेपि जाता अस्सु ते नं अज्झोलम्बेय्युं, तस्सा सो पुरिसो सोतेन वुय्हमानो कासे चेपि गण्हेय्य ते पलुज्जेय्युं, सो ततोनिदानं अनयब्यसनं आपज्जेय्य, कुसे चेपि गण्हेय्य, बब्बजे चेपि गण्हेय्य, बीरणे चेपि गण्हेय्य, रुक्खे चेपि गण्हेय्य, ते पलुज्जेय्युं, सो ततोनिदानं अनयब्यसनं आपज्जेय्य, एवमेव खो भिक्खवे अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो रूपं अत्ततो समनुपस्सति रूपवन्तं वा अत्तानं अत्तनि वा रूपं रूपस्मिं वा अत्तानं, तस्स तं रूपं पलुज्जति, सो ततोनिदानं अनयब्यसनं आपज्जति, वेदनं सञ्ञं सङ्खारे विञ्ञाणं अत्ततो समनुपस्सति विञ्ञाणवन्तं वा अत्तानं अत्तनि वा विञ्ञाणं विञ्ञाणस्मिं वा अत्तानं, तस्स तं विञ्ञाणं पलुज्जति, सो ततोनिदानं अनयब्यसनं आपज्जती”ति आदि विय। पकारेन ञत्ति पञ्ञत्ति, अनेकप्पकारेहि सोतूनं तुट्ठिसञ्जननवसेन बुद्धिनिस्सितकरणेन च अत्थविञ्ञापनाति वुत्तं होति, “यं किञ्चि राहुल रूपं अज्झत्तं पच्चत्तं कक्खळं खरिगतं उपादिन्नं, सेय्यथिदं केसा लोमा नखा दन्ता तचो मंसं न्हारु अट्ठि अट्ठिमिञ्जं वक्कं हदयं यकनं किलोमकं पिहकं पप्फासं अन्तं अन्तगुणं उदरियं करीसं, यं वा पनञ्ञम्पि अज्झत्तं पच्चत्तं कक्खळं खरिगतं उपादिन्नं, अयं वुच्चति राहुल अज्झत्तिका पथवीधातु, या चेव खो अज्झत्तिका पथवीधातु या च बाहिरा पथवीधातु येवेसा, नेतं मम, नेसोहमस्मि, न मेसो अत्ताति एवमेतं यथाभूतं सम्मप्पञ्ञाय दट्ठब्बं, एवमेतं यथाभूतं सम्मप्पञ्ञाय दिस्वा पथवीधातुया निब्बिन्दति पथवीधातुया चित्तं विराजेती”ति आदि विय, “तत्थ कतमं रूपं अतीतं: यं रूपं अतीतं निरुद्धं विपरिणतं अत्थङ्गतं अब्भत्थङ्गतं उप्पज्जित्वा विगतं अतीतं अतीतंसेन सङ्गहितं, चत्तारो च महाभूता चतुन्नञ्च महाभूतानं उपादाय रूपं, इदं वुच्चति रूपं अतीतं; तत्थ कतमं रूपं अनागतं: यं रूपं अजातं अभूतं असञ्जातं अनिब्बत्तं अनभिनिब्बत्तं अपातुभूतं अनुप्पन्नं असमुप्पन्नं अनुट्ठितं असमुट्ठितं अनागतं अनागतंसेन सङ्गहितं, चत्तारो च महाभूता चतुन्नञ्च महाभूतानं उपादाय रूपं, इदं वुच्चति रूपं अनागतं; तत्थ कतमं रूपं पच्चुप्पन्नं: यं रूपं जातं भूतं सञ्जातं निब्बत्तं अभिनिब्बत्तं पातुभूतं उप्पन्नं समुप्पन्नं उट्ठितं पच्चुप्पन्नं पच्चुप्पन्नंसेन सङ्गहितं, चत्तारो च महाभूता चतुन्नञ्च महाभूतानं उपादाय रूपं, इदं वुच्चति रूपं पच्चुप्पन्नं”न्ति आदि विय च। इमानि छ अत्थपदानि।</p>

<p rend="bodytext"></p>
<p rend="bodytext">तत्थ भगवा अक्खरेहि सङ्कासयति, पदेहि पकासयति, व्यञ्जनेहि विवरति, आकारेहि विभजति, निरुत्तीहि उत्तानिं करोति, निद्देसेहि पञ्ञापयति; अथवा अक्खरेहि सङ्कासयित्वा पदेहि पकासयति, व्यञ्जनेहि विवरित्वा आकारेहि विभजति, निरुत्तीहि उत्तानिं कत्वा निद्देसेहि पञ्ञापयति; अथवा अक्खरेहि अत्थद्वारमुग्घाटेत्वा पदेहि पकासेन्तो विनयति उग्घटितञ्ञुं, व्यञ्जनेहि विवरित्वा आकारेहि विभजन्तो विनयति विपञ्चितञ्ञुं, निरुत्तीहि उत्तानिं कत्वा निद्देसेहि पञ्ञापेन्तो विनयति नेय्यं, तत्थ तत्थ अनुरूपं सल्लक्खेत्वा तेसं वेनेय्यबन्धवानं आसयानुसयचरियाधिमुत्तिवसेन तं तं देसनं वड्ढेतीति अधिप्पायो। अत्थतो पनेत्थ कतमं व्यञ्जनछक्कं कतमं अत्थछक्कन्ति: बुद्धस्स भगवतो धम्मं देसयतो यो अत्थावगमहेतुभूतो सविञ्ञत्तिकसद्दो, तं व्यञ्जनछक्कं, यो तेन अभिसमेतब्बो लक्खणरसादिसहितो धम्मो, तं अत्थछक्कन्ति वेदितब्बं, इच्चेवं</p>
<p rend="gatha1">अक्खरञ्च पदञ्चेव व्यञ्जनञ्च तथापरो;</p>
<p rend="gatha1">आकारो च निरुत्ति च निद्देसो चाति’मे छ तु;</p>
<p rend="gatha1">आहु व्यञ्जनछक्कन्ति व्यञ्जनत्थविदू विदू।</p>
<p rend="gatha1">सङ्कासना पकासना विवरणञ्च ततो परं;</p>
<p rend="gatha1">विभजनञ्च उत्तानीकरणञ्च ततो परा;</p>
<p rend="gatha1">पञ्ञत्ति चाति छयिमे अत्थछक्कन्ति अब्रवुं।</p>
<p rend="gatha1">तत्र व्यञ्जनछक्कं तु व्यञ्जनपदमीरितं;</p>
<p rend="gatha1">अत्थछक्कं अत्थपदं एवम्पि उपलक्खये।</p>

<p rend="bodytext"></p>
<p rend="bodytext">इदं पनेत्थ ववत्थानं: व्यञ्जनछक्के अक्खरं नाम “रूपं अनिच्च”न्ति आदीसु अत्थजोतकपदन्तोगधो रूइच्चादि एकेको येव वण्णो चेव “यो पुब्बे करणीयानि, सो इमं विजटये जट”न्ति आदीसु अत्थजोतको योकार-सोकारादिको एको वण्णो च, “सट्ठि वस्ससहस्सानी”ति आदिना एकेकं गाथं वत्तुकामेहि वुत्तो सइच्चादिवण्णो च “अक्खर”न्ति गहेतब्बो; अक्खरचिन्तकानं मते पन अक्खरसञ्ञाविसये अकारादयो ककारादयो च वण्णा “अक्खर”न्ति गहेतब्बा; लोकियमहाजनेन (कत्तब्बे लोकियमहाजनेन) कतसञ्ञाविसये “महासम्मतो त्वेव पठमं अक्खरं उपनिब्बत्त”न्ति आदीसु पदभूतो अत्थजोतको वण्णसमुदायो “अक्खर”न्ति गहेतब्बो, जातकट्ठकथायम्पि “किं तत्थ चतुमट्टस्सा”ति इमस्स पाळिप्पदेसस्स “व्यञ्जनं सोभनं अक्खरत्थो असोभनो”ति अत्थसवण्णंनायं पदभूतो अत्थजोतको वण्णसमुदायो येव व्यञ्जनन्ति च अक्खरन्ति च नामेन वुत्तोति गहेतब्बं। तथा व्यञ्जनछक्के पदं नाम “सीले पतिट्ठाया”ति एत्थ सीलेति पदं विय विभत्तियन्तं अत्थजोतकं अक्खरपिण्डन्ति गहेतब्बं; नेरुत्तिकानं मते पन विभत्तियन्तोपि अविभत्तियन्तोपि अत्थजोतको अक्खरसमूहो तथाविधं एकमक्खरञ्च उपसग्गा च निपाता च पदं नामाति गहेतब्बं। तथा व्यञ्जनछक्के व्यञ्जनं नाम “चत्तारो’मे भिक्खवे सतिपट्ठाना”ति आदि विय अत्थसम्बन्धो पदेसपरियोसानो पदसमूहोति गहेतब्बं; अक्खरचिन्तकानं मते पन व्यञ्जनसञ्ञाविसये अकारादिसुद्धस्सरवज्जितो सररहितो ककारादिको एकेको वण्णो व्यञ्जनं नामाति गहेतब्बो; तथा पावचनिकानं सद्धम्मविदूनं मते “सिथिलं धनितञ्च दीघरस्सं गरुकं लहुकञ्चेव निग्गहितं,</p>
<p rend="bodytext">सम्बन्धववत्थितं विमुत्तं दसधा व्यञ्जनबुद्धिया पभेदो”ति एत्थ सस्सरानिपि ककारादीनि वग्गक्खरानि चेव, सरमया अकारादयो च वण्णा, संयोगपदानि च असंयोगपदानि च अक्खरानि, बिन्दु च संहितापदञ्च असंहितापदञ्च, विस्सट्ठप्पयोगेन वत्तब्बपदञ्च सब्बम्पेतं व्यञ्जनं नामाति गहेतब्बं। तथा व्यञ्जनछक्के “फुसतीति फस्सो”ति आदिकं निब्बचनं निरुत्ति नाम, वुत्तम्पि चेतं “अभिसङ्खरोन्तीति खो भिक्खवे तस्मा सङ्खारा”ति एवं निद्धारेत्वा सहेतुं कत्वा वुच्चमाना अभिलापा निरुत्ति नाम; निरुत्तिपिटके पन “सङ्खा समञ्ञा पञ्ञत्ति वोहारो नामं नामकम्मं नामधेय्यं निरुत्ति व्यञ्जनं अभिलापो”ति इमेहि दसहि वुत्ता धम्मजाति निरुत्ति नाम, सा सरूपतो सविञ्ञत्तिविकारो सद्दो येव; अट्ठकथामग्गं पन संवण्णेन्तानं केसञ्चि आचरियानं वादे नामपञ्ञत्ति चेव उपादापञ्ञत्ति च अत्थछक्के पञ्ञत्ति नाम, अनेकप्पकारेहि सोतूनं तुट्ठिसञ्जननवसेन बुद्धिनिस्सितकरणेन च अत्थविभावनाति गहेतब्बं; पञ्ञत्तिदुके पन “सङ्खा समञ्ञा” इच्चेवमादीहि यथावुत्तेहि दसहि नामेहि वुत्ता धम्मजाति पञ्ञत्ति नाम, सापि सरूपतो सविञ्ञत्तिविकारो सब्बो सद्दो येव, अट्ठकथामग्गं पन संवण्णेन्तानं केसञ्चि आचरियानं वादे नामपञ्ञत्ति चेव उपादापञ्ञत्ति चाति गहेतब्बं।</p>
<p rend="gatha1">ववत्थानमिदं ञत्वा मया एत्थ पकासितं;</p>
<p rend="gatha1">वोहारो सुट्ठु कातब्बो धीमता न यथा तथा।</p>
<p rend="gatha1">धीरो व्यञ्जनछक्के च अत्थछक्के च सब्बसो;</p>
<p rend="gatha1">कोसल्लञ्च समिच्छन्तो इमं नीतिं मने करे।</p>

<p rend="bodytext"></p>
<p rend="bodytext">कोसल्लञ्च नामेतं पभेदतो सोळसविधं होति, कथं: सद्दकुसलता अक्खरकुसलता समुच्चयकुसलता लिङ्गकुसलता विभत्तिकुसलता पुब्बापरकुसलता सन्धिकुसलता समासकुसलता व्यासकुसलता निब्बचनकुसलता आयकुसलता अपायकुसलता आदेसकुसलता गहणकुसलता धारणकुसलता सम्पटिपादनकुसलताति। पाळियं पन तंसमङ्गिपुग्गलवसेन पञ्चविधं कोसल्लं आगतं, कथं: अत्थकुसलो धम्मकुसलो निरुत्तिकुसलो व्यञ्जनकुसलो पुब्बापरकुसलोति, तत्थ यो अट्ठकथायं छेको सो अत्थकुसलो, पाळियं छेको धम्मकुसलो, निरुत्तिवचनेसु छेको निरुत्तिकुसलो, अक्खरप्पभेदे छेको व्यञ्जनकुसलो, एवं अत्थकुसलता धम्मकुसलता निरुत्तिकुसलता व्यञ्जनकुसलता पुब्बापरकुसलाति इमं पञ्चविधं कोसल्लं इच्छन्तोपि इमं नीतिं मनसि करेय्य।</p>

<p rend="bodytext"></p>
<p rend="bodytext">इदानि पाळिनयादिनिस्सितं भगवतो सासने तुलाभूतं सासनिकानं परियत्तिधरानं भिक्खूनं हितावहं पीतिपामोज्जवड्ढनं सतिवेपुल्लकरं पञ्ञावेपुल्लकरं नीतिं सुणाथ:</p>

<p rend="bodytext"></p>
<p rend="bodytext">यो पठमपदे एवकारो, सो युत्तट्ठाने दुतियपदादीसुपि योजेतब्बो: “विविच्चेव कामेहि विविच्च अकुसलेहि धम्मेहि ... इधेव समणो इध दुतियो इध ततियो इध चतुत्थो” इच्चेवमादि।</p>

<p rend="bodytext"></p>
<p rend="bodytext">पुल्लिङ्गविसये ‘एकसदिसा’ति अत्थे वत्तब्बे एकाति वत्तब्बं, तथा हि पाळि दिस्सति: “पञ्चालो च विदेहो च उभो एका भवन्तु ते”ति, एत्थ हि एका भवन्तूति गङ्गोदकं विय यमुनोदकेन सद्धिं संसन्दता एकसदिसा होन्तूति अत्थो, तथा पुल्लिङ्गविसये एकसदिसाति अत्थे एकाति अवत्वा एकेति वुत्ते एकच्चेति अत्थो होति, एवञ्च सति अत्थो दुट्ठोति।</p>

<p rend="bodytext"></p>
<p rend="bodytext">पुरिसेन अत्तानं ओपमेय्यट्ठाने ठपेत्वा उपमं वदन्तेन पुल्लिङ्गवसेन उपमा वत्तब्बा, तथाहि पाळि दिस्सति: “नागोव बन्धनं छेत्वा विहरामि अनासवो”ति; इत्थिया अत्तानं ओपमेय्यट्ठाने ठपेत्वा उपमं वदन्तिया येभुय्येन इत्थिलिङ्गवसेन उपमा वत्तब्बा, तथा हि पाळि दिस्सति: “नागीव बन्धनं छेत्वा विहरामि अनासवा”ति च “सुकच्छवी वेधवेरा दत्वा सुभगमानिनो अकामा परिकड्ढन्ति उलूकञ्ञेव वायसा”ति च, “यथा आरञ्ञकं नागं दन्तिं अन्वेति हत्थिनी, जेस्सन्तं गिरिदुग्गेसु समेसु विसमेसु च, एवन्तं अनुगच्छामि पुत्ते आदाय पच्छतो, सुभरा ते भविस्सामि न ते हेस्सामि दुब्भरा”ति च। येभुय्येनाति किं: “अहं पतिञ्च पुत्ते च आचेरमिव माणवो, अनुट्ठिता दिवारत्तिं जटिनी ब्रह्मचारिणी”ति। अत्थसभावं अचिन्तेत्वा इत्थिलिङ्गभावमत्तं पन चिन्तेत्वा समलिङ्गतापेक्खने इत्थिलिङ्गवसेन उपमा वत्तब्बा: “ताव सादीनवानम्पि लक्खणे तिट्ठते मति, न पस्से याव सा तीरं सामुद्दसकुणी यथा”ति एत्थ विय; इत्थिलिङ्गभावं अचिन्तेत्वा अत्थसभावमत्तापेक्खने पुल्लिङ्गवसेन उपमा वत्तब्बा, “सुपरिञ्ञातसङ्खारे सुसम्मट्ठतिलक्खणे, उपेक्खन्तस्स तस्सेव सिखाप्पत्ता विपस्सना,</p>
<p rend="bodytext">सङ्खारधम्मे आरब्भ तावकालं पवत्तति, तीरदस्सीव सकुणो याव पारं न पस्सती”ति एत्थ विय।</p>

<p rend="bodytext"></p>
<p rend="bodytext">पुल्लिङ्गवसेन निद्दिट्ठानमत्थानं इत्थिपदत्थत्ता कत्थचि इत्थिलिङ्गवसेन तंनिद्देसो कातब्बो, “इध विसाखे मातुगामो सुसंविहितकम्मन्ता होति सङ्गहितपरिजना भत्तु मनापं चरति सम्भतं अनुरक्खति”ति आदीसु विय। कत्थचीति किं: इध मल्लिके एकच्चो मातुगामो कोधनो होति। नपुंसकलिङ्गवसेन निद्दिट्ठानमत्थानं पुरिसपदत्थत्था पुल्लिङ्गवसेन तंनिद्देसो कातब्बो, “पञ्च पच्चेकबुद्धसतानि इमस्मिं इसिगिलिस्मिं पब्बते चिरनिवासिनो अहेसु”न्ति एत्थ विय, “तं खो पन रञ्ञो चक्कवत्तिस्स परिणायकरतनं ञातानं पवेसेता अञ्ञातानं निवारेता”ति एत्थ विय च। पुल्लिङ्गवसेन निद्दिसितब्बानं पुरिसानं लिङ्गमत्तापेक्खने पुल्लिङ्गेन च इत्थिलिङ्गेन च निद्देसो कातब्बो, “अत्थकामोसि मे यक्ख हितकामासि देवते, करोमि ते तं वचनं त्वं’सि आचरियो ममा”ति एत्थ विय। लिङ्गत्तयतो तंसमानाधिकरणभावेन सेय्यो इति येभुय्येन निद्देसो कातब्बो, “सेय्यो अमित्तो मतिया उपेतो; एसाव पूजना सेय्यो; एकाहं जीवितं सेय्यो”ति आदीसु विय। येभुय्येनाति किं: “इत्थीपि हि एकच्चिया सेय्या, पोस जनाधिप”।</p>

<p rend="bodytext"></p>
<p rend="bodytext">‘पानीय’न्ति वत्तब्बे ‘पानी’ति पाठो: पीतञ्च तेसं भुसं होति पानि।</p>

<p rend="bodytext"></p>
<p rend="bodytext">‘खत्तिया’ति आदिना वत्तब्बे खत्याति आदिना निद्देसो: अथेत्थेकसतं खत्या; एवम्पि तित्थ्या पुथुसो वदन्ति; ओपुप्फानि च पद्मानि; निस्नेहमभिकङ्खामि इच्चेवमादि।</p>

<p rend="bodytext"></p>
<p rend="bodytext">‘दिस्वा’ति वत्तब्बे दिट्ठाति निद्देसो: उम्मादन्तिमहं दिट्ठा।</p>

<p rend="bodytext"></p>
<p rend="bodytext">अत्थि पदं कत्थचि किरियापदं होति कत्थचि नामपदं: ये मे बद्धचरा आसुं ते मे पुप्फं अदुं तदा; नयिदं दुक्खं अदुं दुक्खं; स गच्छं न निवत्तति; गच्छं पुत्तनिवादको इच्चेवमादि; तत्थ अदुन्ति अदंसु, पुन अदुन्ति तं। अत्थि पदं अलुत्तविभत्तिकञ्चेव होति लुत्तविभत्तिकञ्च, यथा मनसिकारो, मनस्मिं कारोति हि मनसिकारो, पुरिममनतो विसदिसं मनं करोतीतिपि मनसिकारो। अत्थि पदं एकवचनन्तमेव होति न पुथुवचनन्तं: गच्छन्तो सो भारद्वाजो; महन्तो, चरन्तो इच्चादि। अत्थि पदं पुथुवचनन्तमेव होति न एकवचनन्तं: आयस्मन्तो आयस्मन्ता। अत्थि पदं कत्थचि एकवचनन्तं होति कत्थचि पुथुवचनन्तं: हन्ति कुद्धो पुथुज्जनो; विक्कोसमाना तिब्बाहि हन्ति नेसं वरं वरं; जानं पस्सं विहरामि; जानं अक्खासि जानतो; अपि नु तुम्हे आयस्मन्तो जानं पस्सं विहरथाति, वचनविपल्लासो वा एत्थ दट्ठब्बो। अत्थि पदं कत्थचि अत्थविसये एकवचनन्तं होति कत्थचि पन अत्थविसये पुथुवचनन्तं: एसो नानासम्पत्तीहि भवन्तो वड्ढन्तो आगच्छति: एसो राजा भवन्तो सम्पत्तीहि मोदति: एते भवन्तो आगच्छन्तु, सन्तो दन्तो नियतो ब्रह्मचारी; सन्तो सप्पुरिसा लोके। अत्थि पदं चुण्णियपदत्ते पुथुवचनन्तं हुत्वा गाथं पत्वा क्वचि एकवचनन्तं होति: राजानो नाम पञ्ञवन्तो होन्ति: “अहं तेन समयेन नागराजा महिद्धिको, अतुलो नाम नामेन पुञ्ञवन्तो जुतिन्धरो” इच्चादि। क्वचीति किं: इद्धिमन्तो जुतिमन्तो वण्णवन्तो यसस्सिनो।</p>
<p rend="gatha1">एस नयो अवुत्तेपि ठाने ञेय्यो सुधीमता;</p>
<p rend="gatha1">सङ्खेपेनेव वुत्तोपि सक्का ञातुं विजानता।</p>

<p rend="bodytext"></p>
<p rend="bodytext">यं बहुं धनन्ति वा यं विविधं धनन्ति वा एकवचनवसेन वत्वा तानि धनानीति वुत्तेपि न कोचि दोसो, तथा यो महाजनोति वत्वा सा महाजनताति वा ते जनाति वा वुत्तेपि, तथा या जनाताति वत्वा ते जनाति वुत्तेपि न कोचि दोसो। अत्र किञ्चि पाळिप्पदेसं वदाम: यं उस्सुक्का सङ्घरन्ति अलक्खिका बहुं धनं, सिप्पवन्तो असिप्पा वा लक्खिवा तानि भुञ्जती”ति।</p>

<p rend="bodytext"></p>
<p rend="bodytext">गाथापदेसु अरियारह-चरियादियोगे अधिकक्खरोपि पादो अनुपवज्जो, सेय्यथिदं: “तपो च ब्रह्मचरियञ्च अरियसच्चानदस्सनं, निब्बानसच्छिकिरिया च एतं मङ्गलमुत्तमं; तदेव मे त्वं वचनं याचितो कत्तुमरहसि” इच्चादि। ननु च भो पावचनविसये सब्बथापि अधिकक्खरोपि पादो अनुपवज्जो येव, अथ किमत्थं इदं वुत्तं; पावचनस्मिं हि “सीले पतिट्ठाय नरो सपञ्ञो चित्तं पञ्ञञ्च भावय”न्ति च “इमे नु मच्चा किमकंसु पापं ये’मे जना अधिमत्ता दुक्खा तिब्बा खरा कटुका वेदना वेदियन्ती”ति च एवमादयो अच्चन्ताधिकक्खरापि पादा अनुपवज्जा पूजारहा येव होन्तीति। सच्चं, इदं पन कविसमये सासनिकानं गाथापादं सन्धाय वुत्तं: तथा हि कविसमये अरियादियोगे सासनिकेहि रचितो अधिकक्खरोपि पादो अनुपवज्जो पूजारहोव होति, तं यथा: “खेत्तं जनानं कुसलत्थिकानं, तमरियसङ्घं सिरसा नमामि” इच्चेवमादि; ‘नागरुक्खो’ति वा ‘सीहहनुत्तं अलभी’ति वा आदिना वत्तब्बे येहि अक्खरेहि पादो न पूरति, ते छड्डेत्वा वचनालङ्कारत्थं अञ्ञे अधिकक्खरा योजेतब्बा, यथा: “वारणव्हयना रुक्खा; द्विदुग्गमवरहनुत्त'मलभी”ति क्वचि वचनालङ्कारत्थं अभिधानन्तरपक्खिपनम्पि भवति: जलजुत्तरनामिनो, पदुमुत्तरनामिनोति अत्थो।</p>

<p rend="bodytext"></p>
<p rend="bodytext">पुब्बे वुत्तभावेन पसिद्धस्स नामस्स सामञ्ञेन वचनं विसेसे अवतिट्ठतीति ञेय्यं, तं यथा: “तिस्सदत्तो च मेधावी विनये च विसारदो, तस्स सिस्सो महापञ्ञो पुप्फनामोति विस्सुतो”ति, एत्थ हिस्स पुब्बे सुमनोति नामं वुत्तं, तं ‘पुब्बे’ति गहेतब्बं, तञ्च नामं सुमनाय नाम राजकुमारिया सुमनाति नामं विय सुमनपुप्फनामं गहेत्वा पुग्गले आरोपितं, न चित्तस्स नामं गहेत्वा पुग्गले आरोपितं, तेनाह अट्ठकथायं “पुप्फनामोति विस्सुतो”ति।</p>

<p rend="bodytext"></p>
<p rend="bodytext">येसं बहुत्ता बहुवचनवसेन वत्तब्बेपि सति अत्थादिभावेन एकत्ता तेसं अत्थानं येभुय्येन एकवचनेन निद्देसो दिस्सतीति ञेय्यं, तं यथा: धम्मातिरेक-धम्मविसेसा एव अत्थो धम्मातिरेकधम्मविसेसत्थो; ठपेत्वा कम्मपच्चयं अवसेसेसु तेवीसतिया पच्चयेसु अनेके धम्मा एकेको पच्चयो होन्ति; सब्बे मनुस्सा यक्खभत्तं अहेसुं इच्चेवमादि। येभुय्येनाति किं: पच्चया होन्ति।</p>

<p rend="bodytext"></p>
<p rend="bodytext">यं नामपदं लिङ्गं हुत्वा तिट्ठति,तं नामं पुग्गलादीसु वत्तब्बेसु ततो लिङ्गतो अञ्ञतरलिङ्गं होतीति ञेय्यं, तं यथा: पदुमो नाम भगवा, पदुमा नाम इत्थी, पदुमो नाम निरयो; चित्तो नाम गहपति, चित्ता नाम इत्थी इच्चेवमादि।</p>

<p rend="bodytext"></p>
<p rend="bodytext">अत्थि पदं समासपदन्तिपि वत्तब्बं असमासपदन्तिपि, तं यथा: सत्थुदस्सनं, सत्थुसासनं, कत्तुनिद्देसो, उभयत्थकटग्गाहो इच्चेवमादि। तत्थ उभयत्थकटग्गाहोति दिट्ठधम्मिको चेवत्थो सम्परायिको चाति उभयो अत्था उभयत्था, उभयत्थानं कटं गाहो उभयत्थकटग्गाहो, एवं समासपदं होति, एत्थ च उभयो इति सद्दो उभोसद्दो विय बहुवचनन्तो येव होति न कत्थचिपि एकवचनन्तो; उभयत्थठानेसु कटग्गाहो उभयत्थ कटग्गाहो, एवं असमासपदं होति, एस नयो उभयत्थकलिग्गाहोति आदीसुपि। अत्थि पदं समासपदं येव होति न कत्थचिपि असमासपदं, तं यथा: सत्थारदस्सनं, कत्तारनिद्देसो, सत्थारनिद्देसो, अमातापितरसंवड्ढोति। अत्थि पदं पयोगवसेन असमासपदं येव होति न समासपदं, तं यथा: सत्थु सासनस्स च गुणं आरोचेति, पितुमातु च’हं चत्तो, यदि एत्थ एतं समासपदं सिया, ‘मातापितून’न्ति सिया पाठो।</p>

<p rend="bodytext"></p>
<p rend="bodytext">अत्थि पदं मागधिकानं मनुस्सानं अत्थवन्तं हुत्वा उपट्ठाति नो अक्खरचिन्तकानं मनुस्सानं अत्थवन्तं हुत्वा उपट्ठाति, तं यथा: एय्य एय्युं एय्यासि इच्चादि विभत्तिभूतपदं। अत्थि पदं अक्खरचिन्तकानं सङ्केतवसेन अत्थवन्तं हुत्वा उपट्ठाति, मागधिकानं पन अञ्ञथा गहेतब्बत्थं हुत्वा उपट्ठाति, तं यथा: सि ओ सो, अ च इ च उ च अयु इच्चादि।</p>

<p rend="bodytext"></p>
<p rend="bodytext">अत्थि पदं संहितापदञ्चेव होति असंहितापदञ्च, तं यथा: आपत्ति पाराजिकस्स इच्चादि।</p>

<p rend="bodytext"></p>
<p rend="bodytext">अत्थि पदं सत्तिसमवेतेन गहेतब्बं होति, अत्थि पदं सत्तिसमवेतेन गहेतब्बं न होति; तत्थ पुरिमपक्खे “सेतो धावती”ति पयोगो, एत्थायमधिप्पायो: “को इतो धावति - सेतो धावति”, “कतरवण्णो धावति - सेतो धावति”, तत्थ सेतोति सा इतोति छेदो, सा वुच्चति सुनखो, सब्बथापि सेतो सा इतो धावतीति वुत्तं होति।</p>

<p rend="bodytext"></p>
<p rend="bodytext">अत्थि पदं एकाधिप्पायिकं, अत्थिपदं द्वाधिप्पायिकं, अत्थिपदं अधिप्पायत्तयिकं, अत्थि पदं चतुराधिप्पायिकं, अत्थि पदं बव्हाधिप्पायिकन्ति ञेय्यं। तत्थ एकाधिप्पायिकं नाम सचक्खुको इच्चादि, तं न दुल्लभं, द्वाधिप्पायिकं हीनसम्मतं इच्चादि, तत्थ हीनन्ति लोकसम्मतं, हीनसम्मतं, हीनेहि वा सत्तेहि सम्मतं गूथभत्तेहि गूथो वियाति हीनसम्मतं, एवं साधुसम्मतो इच्चादि; अधिप्पायत्तयिकं यथा: दस्सनपरिणायकट्ठेन चक्खुना भवतीति चक्खुभूतो, अथवा चक्खु विय भूतोति चक्खुभूतो, पञ्ञाचक्खुं भूतो पत्तोतिपि चक्खुभूतो इच्चेवमादि; चतुराधिप्पायिकं यथा: एको अयनो एकायनो, एकेन अयितब्बो एकायनो, एकस्स अयनो एकायनो, एकस्मिं अयनो एकायनो इच्चेवमादि, अत्रायं पाळि: “एकायनो अयं भिक्खवे मग्गो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय यदिदं चत्तारो सतिपट्ठाना”ति; बव्हाधिप्पायिकं पन पुथुज्जनो, भगवा, तथागतो इच्चादि, तत्थ</p>
<p rend="gatha1">पुथूनं जननादीहि कारणेहि पुथुज्जनो;</p>
<p rend="gatha1">पुथुज्जनन्तोगधत्ता वा पुथु वायं जनो इति।</p>
<p rend="bodytext">सो हि पुथूनं नानप्पकारानं किलेसादीनं जननादीहि कारणेहि पुथुज्जनो, पुथु किलेसे जनेन्ति यं तावताति पुथुज्जना, पुथु अविहतसक्कायदिट्ठिका पुथुज्जना, पुथु सत्थारानं मुखमुल्लोकिकाति पुथुज्जना, पुथु सब्बगतीहि अवुट्ठिताति पुथुज्जना, पुथु नाना अभिसङ्खारे अभिसङ्खरोन्तीति पुथुज्जना, पुथु नानाओघेती वुय्हन्तीति पुथुज्जना, पुथु नानासन्तापेहि सन्तपन्तीति पुथुज्जना, पुथु नाना परिळाहेहि डय्हन्तीति पुथुज्जना, पुथु कामगुणेसु रत्ता गिद्धा गधिता मुच्छिता अज्झोपन्ना लग्गा लग्गिता पलिबुद्धाति पुथुज्जना, पुथु पञ्चहि नीवरणेहि आवुता निवुता ओवुटा पिहिता पटिच्छन्ना पटिकुज्जिताति पुथुज्जना, पुथूनं वा गणनपथं अतीतानं अरियधम्मपरम्मुखानं जनानं अन्तोगधत्तातिपि पुथुज्जना, पुथु वा अयं विसुं येव सङ्खं गतो विसंसट्ठो सीलसुतादिगुणयुत्तेहि अरियेहि जनेहिपि पुथुज्जनो - सेसपदेसु पन अट्ठकथातन्तिं ओलोकेत्वा अत्थो वेदितब्बो; इमस्मिं सद्दनीतिप्पकरणे यो यो अञ्ञोपि विनिच्छयो वत्तब्बो अत्थि, तं तं वत्तुकामापि मयं गन्थवित्थारभयेन न वदाम, अवुत्तोपि सो सो नयो वुत्तनयानुसारेन सक्का विञ्ञुना ञातुं, तस्मा पन सङ्खेपमग्गो एत्थ दस्सितो।</p>

<p rend="bodytext"></p>
<p rend="bodytext">इदम्पेत्थ सल्लक्खेतब्बं: तिस्सो कथा - वादो जप्पो वितण्डाति. तेसु येन पमाणतक्केहि पक्खपटिपक्खानं पतिट्ठापनपटिक्खेपा होन्ति, सो वादो – एकाधिकरणा हि अञ्ञमञ्ञविरुद्धा धम्मा पक्खपटिपक्खा, यथा “होति तथागतो परम्मरणा, न होति तथागतो परम्मरणा”ति, नानाधिकरणा पन अञ्ञमञ्ञविरुद्धापि पक्खपटिपक्खा नाम न होन्ति, यथा: “अनिच्चं रूपं, निच्चं निब्बान”न्ति; येन छल-जाति-निग्गहट्ठानेहि पक्ख-पटिपक्खानं पतिट्ठापन-पटिक्खेपारम्भो, सो जप्पो, ‘आरम्भमत्तमेवेत्थ, न अत्थसिद्धीति दस्सनत्थं आरम्भग्गहणं; याय पन छल-जाति-निग्गहट्ठानेहि पटिपक्खपटिक्खेपाय वायमन्ति, सा वितण्डा। तत्थ अत्थविकप्पूपपत्तिया वचनविघातो छलं, यथा: “नवकम्बलो’यं पुरिसो, राजा नो सक्खी”ति एवमादि; दूसनाभासा जातयो, उत्तरपतिरूपकाति अत्थो।</p>

<p rend="bodytext"></p>
<p rend="bodytext">पटिञ्ञा-हेतु-दिट्ठन्तोपनय-निगमलक्खणं पञ्चावयवं वाक्यं। तत्र साधनीयनिद्देसो पटिञ्ञा: “अग्गि तत्र”; साधनीयसाधननिद्देसो हेतु: “धूमभावतो”; यत्थ साधनीयसाधनानं सधम्मकथनं, तं दिट्ठन्तो: “यत्थ धूमो, तत्र अग्गि, यथा महानसे”; दिट्ठस्स सधम्मस्स सधम्मियधम्मे उपनयनं उपनयो: “धूमो चत्र”; पटिञ्ञाय पुनवचनं निगमं: “तस्मा अग्गि अत्र”। सब्बमेतं सम्पिण्डेत्वा एवं वेदितब्बं: “अग्गि अत्र धूमभावतो, यत्थ धूमो तत्र अग्गि यथा महानसे, धूमो चत्र: तस्मा अग्गि तत्रा”ति।</p>

<p rend="bodytext"></p>
<p rend="bodytext">बात्तिंस तन्तियुत्तियो भवन्ति, तं यथा: अधिकरणं योगो पदत्थो हेतुत्थो उद्देसो निद्देसो उपदेसो अपदेसो अतिदेसो पटिदेसो अपवग्गो वाक्यदोसो अत्थापत्ति विपरिययो पसङ्गो एकन्तो अनेकन्तो पुब्बपक्खो निण्णयो अनुमतं विधानं अनागतापेक्खनं अतीतापेक्खनं संसयो व्याख्यानं अनञ्ञा सकसञ्ञा निब्बचनं निदस्सनं नियोगो विकप्पो समुच्चयो उपानियन्ति। तत्थ यं अधिकिच्च वुच्चति, तं अधिकरणं; पुब्बापरवसेन वुत्तानं सन्निहितासन्निहितानं पदानं एकीकरणं योगो; सुत्तपदेसु पुब्बापरयोगतो यो अत्थोविहितो, सो पदत्थो; यं वुत्तत्थसाधकं, सो हेतुत्थो; समासवचनं उद्देसो; वित्थारवचनं निद्देसो; “एव”न्ति उपदेसो, “अनेन कारणेना”ति अपदेसो; पकतस्स अतिक्कन्तेन साधनं अतिदेसो, पकतस्स अनागतेन अत्थसाधनं पटिदेसो; अभिव्यापेत्वा अपनयनं अपवग्गो; येन पदेन अवुत्तेन वाक्यपरिसमापनं भवति, सो वाक्यदोसो; यदकित्तितं अत्थतो आपज्जति, सा अत्थापत्ति; यं यत्थ विहितं, तत्र यं तस्स पटिलोमं, सो विपरिययो; पकरणन्तरेन समानो अत्थो पसङ्गो; सब्बत्थ यं तथा, सो एकन्तो, यो पन कत्थचि अञ्ञथा, सो अनेकन्तो; सोतुनिस्सन्देहमभिधीयते, सो पुब्बपक्खो, तस्स यं उत्तरं, सो निण्णयो; परमतमप्पटिसिद्धं अनुमतं; पकरणानुपुब्बं विधानं; “एवं वक्खामी”ति अनागतापेक्खनं, “इति वुत्त”न्ति अतीतापेक्खनं; उभयहेतुदस्सनं संसयो; संवण्णना व्याख्यानं; भूतानं पवत्ता आरम्भचिन्ता अनञ्ञा; सस्स साधारणा सकसञ्ञा; लोकप्पतीतमुदाहरणं निब्बचनं; दिट्ठन्तसंयोगो निदस्सनं; “इदमेवा”ति नियोगो; “इदं वा”ति विकप्पो; सङ्खेपवचनं समुच्चयो; यदनिद्दिट्ठं बुद्धिया अवगमनीयं, तं ऊहनीयन्ति। इमा बात्तिंस तन्तियुत्तियो।</p>

<p rend="bodytext"></p>
<p rend="bodytext">इदानि ततो ततो उद्धरित्वा मत्ताभेदवसेन वण्णभेदवसेन रूळ्हीभेदवसेनाति तिविधा सद्दभेदं कथयाम:</p>

<p rend="bodytext"></p>
<p rend="bodytext">तत्र मत्ताभेदो ताव : अगारं आगारं, अपभा आपभा, अमरिसो आमरिसो, अगमो आगमो, अरा आरा, अकुरो अङ्कुरो, भल्लुको भल्लाको, कलको कोरको, जम्बको जम्बुको, सम्बको सम्बुको, जतुका जतूका, मसुरो मस्सुरो, वेधनं विधनं, उसनं ऊसनं, उसरं ऊसरं, हरितो हारितो, तुरवो तूरवो, बन्धुरं बन्धूरं, पाटिहीरं पाटिहेरं पाटिहारियं, अळिन्दो आळिन्दो,</p>
<p rend="bodytext">पघणो पघाणो, कुवरो कूवरो कुब्बरो, अनुत्तमो उत्तमो, अहतं अनाहतं, अनुदानो उदानो, उदग्गो अनुदग्गो, उहं ऊहं, गण्डितो गाण्डितो, उद्दिकतं उदिस्सकतं, अलाबु आलाबु, हलाहलं हालाहलं, उहनं ऊहनं, डहलं, डाहालं, सामको सामाको, चमरं चामरं, इरिणं ईरिणं, कस्सको कसिको, सहचरो सहाचरो, फाटितं फटितं, तलो तालो, जता जया, लवणं लोणं, चटु चाटु, चमु चमू, वञ्च, व्यञ्च, महिला माहिला महेला महेलिका, छेको छेकिको,</p>
<p rend="bodytext">छकलो छकलको, अङ्गुलं अङ्गुलिकं, गुग्गुलो गुग्गुलु, हिङ्गुलो हिङ्गुलि, मन्दिरं मन्दीरं, विरियं वीरियं, यूथकं योथकं, कपिलं कपीलं, कटकं कुटकं पाकटं, मिहिनो मिहीनो, मकुरो मङ्कुरो,</p>
<p rend="bodytext">मकुलं मङ्कुलं, मकुटं मुकुटं, मकुटी मुकुटी, खलुकं खलुङ्कं, धानं अधानं, मारिसं मारिस्सं,</p>
<p rend="bodytext">कणिका काणिका, बेलि बेला, हेदामणि हेदामिणि, निमेसो निमिसो, तपुसं तपूसं, वालिका वालुका, धातु धाता, समादापनं समादपनं, अविसि आविसि, चुबुको चूबुको, यमलं यामलं, तन्तवायो तन्तुवायो, एसिका ईसिका, नन्दि नन्दी, तलि तली, वरुटो वारुटो, अहितुण्डिको आहितुण्डिको, भूतुको भोतुको, तित्तिरो तित्तिरी, काकरिको काकारिको, बरटि बरटा, करेटो करेटु, कन्दरी कन्दरा, विसिट्ठो विसेट्ठो, चिपिटो चिपुटो, तलिनी तलं, कामनो कामिनो, उण्णनाभो उण्णनाभि, अरञ्ञं अरञ्ञानी, सेवालं सिवालं, जलायुका जलोका जलूका, जलायुको जलोको जलूको, जलायुकं जलोकं जलूकं, कुरण्डो कूरण्डो, तुरि तूरी, नाळिकेरि नाळिकेरो, कच्चायनो कच्चानो कातियानो, अक्खोभणी अक्खुभिणी। मत्ताभेदोयं; अञ्ञोपि मग्गितब्बो।</p>

<p rend="bodytext"></p>
<p rend="bodytext">पारतं पारदं, तिकिको तिकिगो, करञ्जो करजो, उपयानं उपायनं, पेतो परेतो, उदकं कं दकं, कुदालो कुलालो, जरधो जरधरो, तापिञ्छं तिपिञ्छं, सज्झा सन्धि, तुणिरो तिणिरो, वल्लरी व्यालरी, भगीनि भगिनी, तरुणी तलुनी, तरुणो तलुनो, वस्सं वस्सानो, हस्सो हासो,</p>
<p rend="bodytext">उलूकी उलुपिनी, मधो मन्धो मन्धाको, दयं द्वयं, पतिस्सयो पतिस्सा, विकरो विकारो, मरन्तो मकरन्तो, रबिड्ढो रविड्ढो, कलिलं कललं, करपालो करपालको, वनीयको वनीपको वनीबको वनिब्बको, पारावतो पारेवतो, पावको पावगो, काचो काजो, मसका मकसा, पच्चवेक्खणा पच्चपेक्खणा, सक्का सक्या साकिया, मोरो मयूरो, अहङ्कारो ममङ्कारो अहीकारो ममीकारो, अतुल्यो अतुलियो, गिज्झो गद्धो, बुद्धो बद्धो, लोकिया लोक्या, नारगो नारङ्गो, विसं विसकण्टकं, किसलं किसलयं, गुच्छो गुलच्छो, गेरुकं गवेरुकं, कब्बं कावियं, एळमूगो एळमुखो, तुरङ्गो तुरङ्गमो, गोदा गोदावरी, मधुरा माधुरा, तुणा तूणी, वातासहो वातसहो, तन्ति तन्दि, कम्बलं काबलं, विदिड्ढा विदिड्ढो, अळि आळि, गीवं गेवं गीवेय्यं, खोटो खोरो,</p>
<p rend="bodytext">ललायो लुलायो, कुवलं कुवं, आमण्डो मण्डो, असनो आसनो, गोनासो गोनसो, कुणि कूणि, मतङ्गो मातङ्गो, कुधो कुथो, विक्को सिक्को हत्थिपोतो, विरिञ्चो विरिञ्चनो ब्रह्मा, मातुलुङ्गो मातुलिङ्गो, कालो अयति आयति, निज्झरो झरो झरी, फले: फरुसकं फरुसं, मादनो माधनो निचुलरुक्खो, हिज्जो हिज्जको, पुप्फवतिया नगरं पुप्फवतिया निघरं, मघदेवो माघदेवो, अलङ्कतो आलङ्कतो दारको, अलङ्कता आलङ्कता नारी, कुमुदं कुमुदी, सरदा सरदी, नगं नगा। वण्णभेदोयं: अञ्ञोपि मग्गितब्बो।</p>

<p rend="bodytext"></p>
<p rend="bodytext">येवापनो येवापनको। रूळ्हीभेदोयं, अञ्ञोपि मग्गितब्बो।</p>

<p rend="bodytext"></p>
<p rend="bodytext">अयम्पेत्थ सद्दभेदो वेदितब्बो, कथं: गरु इति मागधिका भासा, “गारवं होति मे तदा; गारवो च निवातो चा”ति दस्सनतो “गारवबन्धता”ति च दस्सनतो। तत्र गरूति पासाणच्छत्तं विय भारियट्ठेन गरु आचरियो भगवा, तथा हि भगवाति गरु, गरु हि लोके भगवाति वुच्चति; गरुसद्दो मातापितूसु अलहु-दुज्जरादीसु च ञेय्यो, तथा हि “इदमासनं अत्र भवं निसीदतु, भवञ्हि मे अञ्ञतरो गरूनं; गरुको गरूहि होति सेतो”ति च पाळि दिस्सति, तत्थ गरूनन्ति मातापितूनं; गुरु इति पन सक्कटभासा पावचने अदस्सनतो, बोधिवंसे पन “गुरुचरणपरिचरियावसाने”ति च एत्थ गुरुसद्दो लोकियमहाजने पसिद्धभावेन सक्कटभासातो नयं गहेत्वा आचरियेहि वुत्तोति दट्ठब्बं।</p>

<p rend="bodytext"></p>
<p rend="bodytext">तथा रूळ्हीति च निरूळ्होति च रूळ्होति च मागधिका भासा; रूढीति च रूढोति च निरूढोति च सक्कटभासातो नयं गहेत्वा वुत्तवचनं।</p>

<p rend="bodytext"></p>
<p rend="bodytext">किरियाति मागधिका भासा, “क्रियाक्रियापत्तिविभागदेसको”ति आदीसु पन “क्रिया”ति पदं सक्कटभासातो नयं गहेत्वा वुत्तवचनं पावचने अदस्सनतो; क्रुब्बति क्रुब्बन्तीति आदीनि च ग्रीयति ग्रीयन्तीति आदीनि च पदानि मागधिका भासा एव, “तपो इध क्रुब्बति; तत्थ सिक्खा न ग्रीयन्ती”ति पाळिदस्सनतो।</p>

<p rend="bodytext"></p>
<p rend="bodytext">किलेसो क्लेसो, सङ्किलेसो सङ्क्लेसो किलिट्ठो क्लिट्ठोति च मागधिका भासा सङ्किलिट्ठसद्दस्स पावचने दस्सनतो।</p>

<p rend="bodytext"></p>
<p rend="bodytext">तथा पदुमानि पद्मानि, स्वामि सुवामि सुवामिनी, सका सुवका पुत्ता, विद्धंसिता विद्धस्ता, वङ्कघस्तोव सयति, भस्तो भस्मा, सिनेहो स्नेहो, असति अस्नाति, अग्गि अग्गिनि, रतनं रत्नं इच्चेवमादीनि मागधिका भासा एव, पावचने “नानारत्ने च माणिये”ति आदिना आगतत्ता, न पन सक्कटभासातो नयं गहेत्वा एतानि वचनानि वुत्तानीति चिन्तेतब्बं, न हि सब्बधम्मानं पञ्ञत्ति कुसलो सब्बञ्ञू सत्था सक्कटभासातो नयं गहेत्वा वाचं भासति, मागधिकाय एव पन धम्मनिरुत्तिया वाचं भासति धम्मं देसेति, तथा हि वुत्तं पोराणेहि:</p>
<p rend="gatha1">“धम्मो जिनेन मागधेन विना न वुत्तो,</p>
<p rend="gatha1">नेरुत्तिका च मागधं विभजन्ति तस्मा”ति।</p>

<p rend="bodytext"></p>
<p rend="bodytext">तथा वुच्चति इति मागधिका भासा, उच्चते उत्तं इति च सक्कटभासातो नयं गहेत्वा वुत्तवचनं इच्चेवमादि अञ्ञोपि सद्दभेदो उपपरिक्खितब्बो।</p>

<p rend="bodytext"></p>
<p rend="bodytext">परियत्तिसासने आहरित्वा वुत्तानं अमागधिकानं अञ्ञेसं सद्दानं विसोधनत्थं अयम्पि पनेत्थ नीति साधुकं मनसि कातब्बा, कथं: “नाथतीति नाथो”ति आदीसु नाथतीति आदीनि किरियापदानि चेव “भासिता सो धनञ्चयो”ति आदीनि च अभिधानानि पाळियं अनागतानिपि मागधिका भासा एव, तानि हि पाळियं अनागतत्ता एव न दिस्सन्ति न च अवत्तब्बभावेन; उत्तं उच्चतेति आदीनि पन अवत्तब्बभावेनेव न दिस्सन्तीति दट्ठब्बं; अयं पन जाननाकारो पटिसम्भिदप्पत्तानं महाखीणासवानं विसयो न पुथुज्जनानं; एवं सन्तेपि पाळिनयं निस्साय एतमाकारं पुथुज्जनापि अप्पमत्तकं जानन्ति येव।</p>

<p rend="bodytext"></p>
<p rend="bodytext">यस्सुत्तरे पुल्लिङ्गविसये सीह-व्यग्घुसभ-कुञ्जर-नाग सद्दादयो तिट्ठन्ति, तं पदं सेट्ठवाचकं, तं यथा: सक्यसीहो, पुरिसव्यग्घो, उरगूसभो, गजकुञ्जरो, पुरिसनागो इच्चेवमादि। पवर-वरसद्देसु पवरसद्दो पुब्बनिपाती, वरसद्दो पच्छानिपाती: पवरराजा राजवरो। उत्तमादयो पुब्बुत्तरेसु: उत्तमराजा राजुत्तमो, सेट्ठराजा राजसेट्ठो इच्चादि; राजसद्दतो च हंससद्दो: राजहंसो हंसराजो। इदम्पि पनेत्थ सल्लक्खेतब्बं: एकेकत्थं एकेकाभिधानं: चातुमहाराजिका यामा तुसिता इच्चादि, नानत्थं एकेकाभिधानं दस्सेतुं धम्म-समय-सद्दादीनानाभिधानो एकेकत्थो: तावतिंसा तिदसा, सब्बञ्ञू सुगतो बुद्धो इच्चादि च सक्को इन्दो पुरिन्ददो इच्चादि च भवति।</p>

<p rend="bodytext"></p>
<p rend="bodytext">एत्थ च दुविधो अत्थो: निब्बचनत्थो अभिधेय्यत्थोति; तत्थ निब्बचनत्थो धात्वत्थवसेन गहेतब्बो यथा: राजति रञ्जतीति च राजा, अभिधेय्यत्थो पन सङ्केतवसेन गहेतब्बो, कथं: राजा नाम अभिसेकप्पत्तो पथविस्सरो सकललोकस्स अत्थानत्थानुसासकोति।</p>

<p rend="bodytext"></p>
<p rend="bodytext">यदन्तरेन यं न भवति, तस्मिं सति तदवस्सं भवति, तदनन्तरिकं यथा: “घतत्थिकस्स घटमानया”ति; एत्थायमत्थो अधिप्पायो च: “भो पुरिस त्वं सप्पिना अत्थिकस्स इमस्स पुरिसस्स सप्पिं आनया”ति एवं केनचि वुत्तो सो पुरिसो सप्पिं आनेन्तो यत्थ सप्पि पक्खित्तो, तेन घटेन सद्धिं सप्पिं आनेति, अथवा पन ततो घटतो अञ्ञस्मिं भाजने वा अन्तमसो रुक्खपत्ते वा सप्पिं पक्खिपित्वा तेन आधारभूतेन वत्थुना सप्पिं आनेति इति आधेय्यभूते सप्पिम्हि आनीते येव तं आधारभूतं घटादिकवत्थुं आनेहीति अवुत्तम्पि आनीतं होति अनन्तरियभावतो। इमं पनत्थं सुभसुत्तटीकायं वुत्तवचनेन दस्सयिस्साम, वुत्तञ्हि तत्थ: “लोकिया अभिञ्ञा पन सिज्झमाना यस्मा अट्ठसु समापत्तीसु चुद्दसविधेन चित्तपरिदमनेन विना न सिज्झन्ति तस्मा अभिञ्ञासु देसीयमानासु अरूपज्झानानिपि देसितानेव होन्ति अनन्तरियभावतो”ति।</p>

<p rend="bodytext"></p>
<p rend="bodytext">इच्चेवं अम्हेहि इमस्मिं पकरणे हेट्ठा ठपिताय मातिकाय अनुक्कमेन धातुयो च तंरूपानि च सलक्खणो सन्धिनामादिभेदो च चतुन्नं पदानं विभत्ति च पाळिनयादयो च अन्तरन्तरा वुत्तेहि अत्थसाधकवचनादीहि मण्डेत्वा पकासिता। या च पन अम्हेहि यथासत्ति यथाबलं नीतियो ठपिता, सब्बानेतानि भगवतो सासनस्स चिरट्ठितत्थं सद्धासम्पन्नेहि कुलपुत्तेहि परियापुणितब्बानि धारेतब्बानि च।</p>

<p rend="bodytext"></p>
<p rend="bodytext">ये धीरा सद्दनीतिप्पकरणपसुता निच्चकालं भवेय्युं, ते सारे पाळिधम्मे निपुणनयसुभे अत्थसारं लभेय्युं; ते लद्धानत्थसारं सुगतमतवरे सुप्पतिट्ठे सुखानं अच्छम्भी सीहवुत्ती परममवितथं सीहनादं नदेय्युं।</p>
<p rend="gatha1">इदमत्थकरं कविपीतिकरं,</p>
<p rend="gatha1">धुवकङ्खनुदं निसितानिसितं;</p>
<p rend="gatha1">वरसन्तिपदं पिहयं सुजनो,</p>
<p rend="gatha1">हितयुत्तमनो न सुणेय्य नु को।</p>
<p rend="gatha1">इदं सुनिस्साय सुधीमतं मतं,</p>
<p rend="gatha1">तंतंसुवुत्तेहि समाहितं हितं;</p>
<p rend="gatha1">तथत्थसारं परियेसतं सतं,</p>
<p rend="gatha1">विदू मने चेतसिकाकरे करे।</p>
<p rend="gatha1">विनयञ्चापि सुत्तन्तमभिधम्मञ्च जातकं,</p>
<p rend="gatha1">साट्ठकथं नवङ्गन्तु ओगाहेत्वान सासनं;</p>
<p rend="gatha1">नानाचरियवादेहि मण्डेत्वा निम्मलेहि वे,</p>
<p rend="gatha1">सद्दनीतिसमञ्ञातं इदं पकरणं कतं।</p>
<p rend="gatha1">मूलगन्धेसु काळानुसारी लोहितचन्दनं,</p>
<p rend="gatha1">सारगन्धेसु पुप्फेसु वस्सिकं विय भो इदं;</p>
<p rend="gatha1">नानापुप्फधरो होति यथा मञ्जूसको दुमो,</p>
<p rend="gatha1">नीतिमञ्जूसको नानानयपुप्फधरो तथा।</p>
<p rend="gatha1">यथा च सागरो नानारतनानन्तु आकरो,</p>
<p rend="gatha1">तथेव नीतिनीरधि नयरतनसञ्चयो;</p>
<p rend="gatha1">यथा च गगने तारा अनन्ता अपरिमाणका,</p>
<p rend="gatha1">तथेव सद्दनीतिम्हि नया अपरिमाणका।</p>
<p rend="gatha1">यथा धम्मिकराजूनं अमच्चा च पुरोहिता,</p>
<p rend="gatha1">नीतिसत्थं सुनिस्साय निच्छयन्ति विनिच्छयं;</p>
<p rend="gatha1">तथेव धम्मराजस्स सत्थु पावचने बुधा,</p>
<p rend="gatha1">सद्दनीतिं सुनिस्साय निच्छयन्तु विनिच्छयं।</p>
<p rend="gatha1">यथा उदयमादिच्चो विनोदेति महातमं,</p>
<p rend="gatha1">महातुट्ठिं महापीतिं जनेन्तो सब्बजन्तुनो;</p>
<p rend="gatha1">सद्दनीति तथादेसा सत्थु पावचनेगतं,</p>
<p rend="gatha1">सोतुकङ्खं विनोदेतु जनेन्ती तुट्ठिमुत्तमन्ति।</p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे पाळिनयादिसङ्गहो नाम अट्ठवीसतिमो परिच्छेदो।</p>
<p rend="subhead">निगमनकथा</p>
<p rend="gatha1">परियत्ति-पटिपत्ति-पटिवेधानमेव मे,</p>
<p rend="gatha1">अत्थाय रचितं एतं तस्मा सोतब्बमेविदं;</p>
<p rend="gatha1">परियत्ति नु खो मूलं सासनस्स महेसिनो,</p>
<p rend="gatha1">उदाहु पटिपत्तीति परियत्तीति दीपये।</p>
<p rend="gatha1">वुत्तंञ्हेतं भगवता बुद्धेनादिच्चबन्धुना,</p>
<p rend="gatha1">पञ्चवस्ससहस्सानि सासनट्ठितिकारिना;</p>
<p rend="gatha1">“याव तिट्ठन्ति सुत्तन्ता विनयो याव दिप्पति,</p>
<p rend="gatha1">ताव दक्खन्ति आलोकं सूरिये अब्भुट्ठिते यथा।</p>
<p rend="gatha1">सुत्तन्तेसु असन्तेसु सम्मुट्ठे विनयम्हि च,</p>
<p rend="gatha1">तमो भविस्सति लोके सूरिये अत्थङ्गते यथा;</p>
<p rend="gatha1">सुत्तन्ते रक्खिते सन्ते पटिपत्ति होति रक्खिता,</p>
<p rend="gatha1">पटिपत्तियं ठितो धीरो योगक्खेमा न धंसती”ति।</p>

<p rend="bodytext"></p>
<p rend="bodytext">परियत्ति येव हि सासनस्स मूलं, “पटिवेधो च पटिपत्ति च होतिपि न होतिपि; एकस्मिं हि काले पटिवेधधरा भिक्खू बहू होन्ति, ‘एस भिक्खु पुथुज्जनो’ति अङ्गुलिं पसारेत्वा दस्सेतब्बो होति... पटिपत्तिपूरकापि कदाचि बहू होन्ति कदाचि अप्पा... इति सासनस्स चिरट्ठितिया परियत्ति पमाणं, पण्डितो हि तेपिटकं बुद्धवचनं सुत्वा द्वेपि पूरेति, यथा हि गुन्नं सतेपि सहस्सेपि विज्जमाने पवेणीपालिकाय धेनुया असति सो वंसो सा पवेणी न घटीयति, एवमेव धुतङ्गरोनं भिक्खूनं सतेपि सहस्सेपि विज्जमाने परियत्तिया अन्तरहिताय पटिवेधो नाम न होति; यथा पन निधिकुम्भियो जाननत्थाय पासाणपिट्ठे अक्खरेसु ठपितेसु याव अक्खरानि धरन्ति, ताव निधिकुम्भियो नट्ठा नाम न होन्ति, एवमेव परियत्तिया धरमानाय सासनं अनन्तरहितं नाम होति; यथा च महतो तळाकस्स पाळिया थिराय उदकं न ठस्सतीति न वत्तब्बं, उदके सति पदुमादीनि पुप्फानि न पुप्फिस्सन्तीति न वत्तब्बं, एवमेव महातळाकस्स थिरपाळिसदिसे तेपिटके बुद्धवचने सति उदकसदिसा पटिपत्तिपूरका कुलपुत्ता नत्थीति न वत्तब्बा, तेसु सति पदुमादिपुप्फसदिसो पटिवेधो नत्थीति न वत्तब्बं; एवं एकन्ततो परियत्ति एव पमाणं, तस्मा अन्तमसो द्वीसु पातिमोक्खेसु वत्तमानेसुपि सासनं अनन्तरहितमेव; परियत्तिया अन्तरहिताय सुप्पटिपन्नस्सापि धम्माभिसमयो नत्थि, अनन्तरहिताय एव धम्माभिसमयो अत्थि, तस्मा सासनत्तयस्सत्थाय इदं पकरणं मया विरचितं।</p>
<p rend="gatha1">इदं विरचयन्तोहं यं पुञ्ञमलभिं वरं,</p>
<p rend="gatha1">तेनायं सकलो लोको यातु लोकुत्तरं सुखं;</p>
<p rend="gatha1">सारीरिके परिभोगे, चेत्ये उद्दिसकेपि च,</p>
<p rend="gatha1">सब्बे आरक्खका देवा सुखं यन्तु नवं नवं।</p>
<p rend="gatha1">आरक्खदेवता मय्हं ञातकाञ्ञातका च मे,</p>
<p rend="gatha1">दायकापि च मे सब्बे सुखं यन्तु नवं नवं;</p>
<p rend="gatha1">मातलि लोकपाला च, सक्को ब्रह्मा सहम्पति,</p>
<p rend="gatha1">मेत्तेय्यो बोधिसत्तो च रक्खं गण्हन्तु सासने।</p>
<p rend="gatha1">महाथेरादयो थेरा भिक्खू च नव-मज्झिमा,</p>
<p rend="gatha1">कत्वा सुद्धमकिच्छेन चिरं पालेन्तु सासनं;</p>
<p rend="gatha1">राजानोपि च पालेन्तु धम्मेन सकलं महिं,</p>
<p rend="gatha1">सब्बत्थ समये सम्मा देवो चापि पवस्सतु।</p>
<p rend="gatha1">अहं तु परमं बोधिं पापुणेय्यमनागते,</p>
<p rend="gatha1">तं पत्वा सकले सत्ते मोचेय्यं भवबन्धना;</p>
<p rend="gatha1">पाकटा खे रविन्दूव यस्स कित्ति महीतले,</p>
<p rend="gatha1">अग्गवंसाचरियेन तेन विरचितं इदं।</p>

<p rend="bodytext"></p>
<p rend="bodytext">इति समन्तभद्दस्स महाअग्गपण्डितस्स सन्तिके गहितुपज्झेन तंसिस्सस्स समन्तभद्दस्स अग्गपण्डितस्स भागिनेय्येन पटिलद्धतंनामधेय्येन सुसम्पदायेन करणसम्पत्तिजनितनिरवज्जवचनेन अरिमद्दनपुरवासिना अग्गवंसाचरियेन कतं सद्दनीतिप्पकरणं निट्ठितं।</p>

<p rend="bodytext"></p>
<p rend="bodytext">पमाणतो इदं पकरणं सत्ततिया भाणवारेहि सत्तुत्तरेहि गाथासतेहि च निट्ठङ्गतं।</p>
<p rend="subhead">सुत्तमाला निट्ठिता।</p>
<p rend="subhead">सद्दनीतिप्पकरणं निट्ठितं।</p>

</body>
</text>
</TEI.2>
