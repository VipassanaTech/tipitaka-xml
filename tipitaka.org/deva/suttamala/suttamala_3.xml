<?xml version="1.0" encoding="UTF-16"?>
<?xml-stylesheet type="text/xsl" href="tipitaka-deva.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">२२. कारकविभाग</p>
<p rend="gatha1">इतो परं ससम्बन्धं, विभत्तिप्पभवं छधा;</p>
<p rend="gatha1">कारकं विभजित्वान पवक्खामि, सुणाथ मे।</p>

<p rend="bodytext"></p>
<p rend="bodytext" n="547"><hi rend="paranum">५४७</hi><hi rend="dot">.</hi> <hi rend="bold">किरियानिमित्तं कारकं।</hi></p>
<p rend="bodytext">यं साधनसभावत्ता मुख्यवसेन वा उपचारवसेनवा किरियाभिनिप्फत्तिया निमित्तं, तं वत्थु कारकं नाम भवति; मुख्योपचारवसेन हि किरियं करोतीति कारकं। तं छब्बिधं कत्तु-कम्म-करण-सम्पदानापादान-ओकासवसेन। किरियाभिसम्बन्धलक्खणं कारकं।</p>

<p rend="bodytext"></p>
<p rend="bodytext" n="548"><hi rend="paranum">५४८</hi><hi rend="dot">.</hi> <hi rend="bold">यो कुरुते यो वा जायति, सो कत्ता।</hi></p>
<p rend="bodytext">यो अत्तप्पधानो हुत्वा गमन-पचनादिकं किरियं कुरुते यो वा जायति, सो कारको कत्ता नाम भवति। वासद्दो विकप्पनत्थो, तेन अञ्ञोपि अत्थो योजेतब्बो। किरियं करोतीति कत्ता, सो तिविधो – सुद्धकत्ता हेतुकत्ता कम्मकत्ताति। तत्थ यो सयं एव किरियं करोति, सो सुद्धकत्ता नाम, तं यथा – पुरिसो मग्गं गच्छति, सूदो भत्तं पचति, पुत्तो जायति, बुद्धेन जितो मारो, उपगुत्तेन बद्धो मारो; यो अञ्ञं कम्मनि योजेति, सो हेतुकत्ता नाम, सो हि परस्स किरियाय कारणभावेन हिनोति गच्छति पवत्ततीति हेतु, हेतु च सो कत्ता चाति अत्थेन हेतुकत्ता – यञ्ञदत्तो देवदत्तं गमयति; यो पन परस्स किरियं पटिच्च कम्मभूतोपि सुकरत्ता सयमेव सिज्झन्तो विय होति, सो कम्मकत्ता नाम कम्मञ्च तं कत्ता चाति अत्थेन – सयमेव कटो करियति, सयमेव पचियति ओदनोति – एवं तिविधा भवन्ति कत्तारो। अपि च अभिहितकत्ता अनभिहितकत्ता चाति इमे द्वे ते च तयोति कत्तूनं पञ्चविधत्तं अपि इच्छन्ति गरू। तत्थ पुरिसो मग्गं गच्छति अयं अभिहितकत्ता आख्यातेन कथितत्ता; सूदेन पचियति ओदनो, अहिना दट्ठो नरो, अयं अनभिहितकत्ता आख्यातेन कितेन वा अकथितत्ता। अभिनिप्फादनलक्खणं कत्तुकारकं। कत्ता इच्चनेन क्वत्थो – कत्तरि पठमा ततिया च।</p>

<p rend="bodytext"></p>
<p rend="bodytext" n="549"><hi rend="paranum">५४९</hi><hi rend="dot">.</hi> <hi rend="bold">असन्तं सन्तंव कप्पियति, तञ्च।</hi></p>
<p rend="bodytext">यं असन्तं सन्तं विय बुद्धिया परिकप्पीयति, तञ्च कत्तुसञ्ञं भवति – संयोगो जायति, अभावो होति, ससविसाणं तिट्ठति, उदुम्बरपुप्फं विकसति, वञ्झापुत्तो धावति।</p>

<p rend="bodytext"></p>
<p rend="bodytext" n="550"><hi rend="paranum">५५०</hi><hi rend="dot">.</hi> <hi rend="bold">यो कारेति यो वा उ(प)ट्ठापयति, सो हेतु।</hi></p>
<p rend="bodytext">इधापि वासद्दो विकप्पनत्तो, तेन अञ्ञेपि अत्था योजेतब्बा। एवं उत्तरत्रापि – पुरिसो पुरिसं कम्मं कारेति, आसना उ(प)ट्ठापेति, पासाणं उ(प)ट्ठापयति।</p>

<p rend="bodytext"></p>
<p rend="bodytext" n="551"><hi rend="paranum">५५१</hi><hi rend="dot">.</hi> <hi rend="bold">यं कुरुते यं वा पस्सति, तं कम्मं।</hi></p>
<p rend="bodytext">करियते तं किरियाय पापुणीयतेति कम्मं। किरियापत्तिलक्खणं कम्मकारकं। तं तिविधं निब्बत्तनीयादिवसेन, सत्तविधं अपि केचि इच्छन्ति इच्छितादिवसेन। तत्थ रथं करोति, सुखं जनयति, पुत्तं विजायति, अलद्धं पत्थेतीति इदं निब्बत्तनीयं नाम; कट्ठं अङ्गारं करोति, सुवण्णं केयूरं कटकं वा करोति, वीहयो लुनाति इदं विकरणीयं नाम – तं दुविधं – परिच्चत्तकारणं अपरिच्चत्तकारणन्ति, तत्थ परिच्चत्तकारणं नाम, यं कारणस्स विनासेनसम्भूतं, अपरिच्चत्तकारणं नाम, यत्थ कारणभूते वत्थुम्हि विज्जमाने येव गुणन्तरुप्पत्तिया वोहारभेदो दिस्सति – उभयं पनेतं यथादस्सितप्पयोगवसेन दट्ठब्बं – निवेसनं पविसति, आदिच्चं नमस्सति, रूपं पस्सति, धम्मं सुणाति, पण्डिते पयिरुपासति, मनसा पाटलिपुत्तं गच्छति, इदं पापनीयं नाम; तथा हि “निवेसनं पविसती”ति आदिसु निवेसनादीनं किरियाय न कोचि विसेसो करीयति अञ्ञत्र सम्पत्तिमत्ता; “भत्तं भुञ्जति” इच्चादिसु भत्तादि इच्छितकम्मं नाम, “विसं गिलति” ईच्चादिसु विसं अनिच्छितकम्मं नाम, “गामं गच्छन्तो रुक्खमूलं उपसङ्कमति” इच्चादिसु रुक्खमूलादि नेविच्छितनानिच्छितकम्मं नाम; अजं गामं नयति, यञ्ञदत्तं कम्बलं याचति ब्राह्मणो, समिद्धं धनं भिक्खति, राजानं एतदब्रवि इच्चादिसु अजादयो कथितकम्मं नाम, गामादयो अकथितकम्मं नाम, तथा हि अजं गामं नयतीति एत्थ अजो कथितकम्मं द्विकम्मिकाय नयनकिरियाय पत्तुं इच्छिततरत्ता, गामो पन अप्पधानत्ता अकथितकम्मं, एस नयो इतरेसुपि - पुरिसो पुरिसं कम्मं कारेति इच्चादिसु पन आणत्तपुरिसादयो कत्तुकम्मं नाम कत्ता च सो कम्मञ्चाति अत्थेन; मया इज्जते बुद्धो, यञ्ञदत्तो कम्बलं याचीयते ब्राह्मणेन, नागो मणिं याचितो ब्राह्मणेन इच्चेवमादिसु बुद्धादयो अभिहितकम्मं नाम आख्यातेन पच्चयेन वा कथिकत्ता; छत्तं करोति, घटं करोति इच्चादिसु छत्तादयो अनभिहितकम्मं नाम आख्यातेन अकथितत्ता।</p>

<p rend="bodytext"></p>
<p rend="bodytext" n="552"><hi rend="paranum">५५२</hi><hi rend="dot">.</hi> <hi rend="bold">येन कुरुते, येन वा पस्सति, तम्पि करणं।</hi></p>
<p rend="bodytext">करियति किरियं जनेति अनेन कत्तुनो उपकरणभूतेन वत्थुनाति करणं। एत्थ च सतिपि सब्बकारकानं किरियासाधकत्ते येन कुरुतेति आदि विसेसेत्वा-वचनं कत्तूपकरणभूतेसु साधनेसु साधकतमस्सेव गहणत्थं। किरियासम्भारलक्खणं करणकारकं। तं दुविधं अज्झत्तिक-बाहिरवसेन – चक्खुना रूपं पस्सति, सोतेन सद्दं सुणाति ... मनसा धम्मं विजानाति, हत्थेन कम्मं करोति, फरसुना रुक्खं छिन्दति।</p>

<p rend="bodytext"></p>
<p rend="bodytext" n="553"><hi rend="paranum">५५३</hi><hi rend="dot">.</hi> <hi rend="bold">यस्स दातुकामो यस्स वा रुच्चति, तं सम्पदानं।</hi></p>
<p rend="bodytext">यस्स वा दातुकामो, यस्स वा रुच्चति, यस्स वा खमति, यस्स वा धारयते, तं कारकं सम्पदानसञ्ञं होति – समणस्स दानं दातुकामो, समणस्स चीवरं ददाति, तस्स पुरिसस्स भत्तं रुच्चति, गमनं मय्हं रुच्चति, मा आयस्मन्तानं सङ्घभेदो रुच्चित्थ, देवदत्तस्स सुवण्णच्छत्तं धारयते यञ्ञदत्तो। सम्मा पकारेन अस्स ददातीति सम्पदानं, पटिग्गाहको। पटिग्गहणलक्खणं सम्पदानकारकं। तं पनेतं सम्पदानं तिविधं होति अनिराकरण-अज्झेसनानुमतिवसेन; तथा हि किञ्चि दीयमानस्स अनिराकरणेन सम्पदानसञ्ञं लभति यथा – बुद्धस्स पुप्फं ददाति, रुक्खस्स जलं ददातीति, किञ्चि अज्झेसनेन – याचकानं भोजनं ददातीति, किञ्चि अनुमतिया – नारायनस्स बलिं ददाति, भिक्खुस्स भत्तं ददातीति। एत्थ च साासने युत्तितो रोचनत्थे सम्पदानवचनञ्च उपयोगवचनञ्च दिस्सति – समणस्स रोचते सच्चं, तस्स ते सग्गकामस्स एकत्तं उपरोचितं; किस्स अस्स एकधम्मस्स वधं रोचेसि गोतम; पुरिसस्स वधं न रोचेय्यं; किं नु जातिं न रोचेसी”ति आदिसु, रुच्चनत्थे पन सम्पदानवचनं एव दिस्सति – न मे रुच्चति भद्दन्ते उलूकस्साभिसेचनन्ति आदिसु; तस्मा अयं नीति साधुकं मनसिकातब्बा।</p>

<p rend="bodytext"></p>
<p rend="bodytext" n="554"><hi rend="paranum">५५४</hi><hi rend="dot">.</hi> <hi rend="bold">सिलाघ-हनु-ठा-सप-धार-पिह-कुध-दुह-इस्सोस्सुय्य-राधिक्ख-पच्चासुण अनुपतिगिणपुब्बकत्त-आरोचनत्थ-तदत्थ-तुमत्थ-लमत्थ-मञ्ञानादर-अप्पाणिनि नयन-गत्यत्थकम्मनि आसिंसत्थ-सम्मुति-ततियत्थादिसु च।</hi></p>
<p rend="bodytext">सिलाघ हनु ठा सप धार पिह कुध दुह इस्स इच्चेतेसं धातूनं पयोगे च उस्सुय्यत्थानञ्च पयोगे, राध-इक्खपयोगे च, पच्चासुण- अनुपतिगिणानं पुब्बकत्तरि च, आरोचनत्थयोगे तदत्थे तुमत्थे अलमत्थप्पयोगे च, मञ्ञतिप्पयोगे अनादरे अप्पाणिनि च, नयन-गत्यत्थानं कम्मनि च, आसिंसत्थप्पयोगे च, सम्मुतिप्पयोगे च ततियत्थादीसु च - तं कारकं सम्पदानसञ्ञं होति। एत्थ आदिसद्देन पञ्चमी-छट्ठी-सत्तमीनं अत्थो च, सारत्थो च, बहुविधो अक्खरप्पयोगो च गहितो; एतेसुपि चतुत्थी विभत्ति भवति।</p>
<p rend="bodytext">सिलाघपयोगे ताव बुद्धस्स सिलाघते, सकं उपज्झायस्स सिलाघते इच्चेवमादि; एत्थ च सिलाघतेति कत्थति, थोमेतीति अत्थो। हनुपयोगे हनुते मय्हमेव, हनुते तुय्हमेव इच्चेवमादि, एत्थ च हनुतेति अपनयति, अपलपति अल्लापसल्लापं न करोतीति अत्थो। ठापयोगे उपतिट्ठेय्य सक्यपुत्तानं वड्ढकी इच्चेवमादि; एत्थ च उपट्ठानं नाम उपगमनं सद्दत्थवसेन, सङ्केतत्थवसेन पन उपट्ठहनन्ति अत्थो, तथा हि गरुं “अन्नेन पानेन उपट्ठितोस्मी”ति, “उपगन्त्वा ठितो अस्मी”ति अत्थं वदन्ति सद्दत्थवसेन सङ्केतत्थवसेन पन “मातापितुउपट्ठान”न्ति आदीसु विय उपट्ठहनं अधिप्पेतं। सपपयोगे सपथम्पि ते सम्म अहं करोमि, मय्हं सपते, तुय्हं सपतेति; एत्थ च सपतेति सपथं करोतीति अत्थो, सपथञ्च नाम परेसं तोसापनत्थं सच्चकरणं “अलङ्कता सुवसना, मालिनी चन्दनुस्सदा; एकिका सयने सेतु, या ते अम्बे अवाहरी”ति आदीसु विय, पुरिसो अत्तनो वेरिं सपती ति आदीसु पन परेसं तोसापनत्थं सच्चकरणं न होति, तस्मा तादिसेसु ठानेसु सम्पदानसञ्ञा न होतीति दट्ठब्बं। धारयतिप्पयोगे इध गहपति कुलपुत्तो न कस्सचि किञ्चि धारेति अप्पं वा बहुं वा, सुवण्णं धारयते, तस्स रञ्ञो मयं नागं धारयाम; तत्थ धारयतेति इणवसेन गण्हाति, इणं कत्वा गण्हातीति अत्थो, एत्थ धनिको येव सम्पदानं। पिहप्पयोगे देवापि तेसं पिहयन्ति, सम्बुद्धानं सतीमतं, बुद्धस्स अञ्ञतित्थिया पिहयन्ति, देवा दस्सनकामा ते इच्चेवमादि - इतो इच्छामि भदन्तस्साति इदं पन सर-इच्छायोगे कम्मनि छट्ठियन्तं पदन्ति दट्ठब्बं। कुध-दुह-इस्स-उस्सुय्यत्थानं पयोगे कुज्झति देवदत्तस्स, तस्स कुज्झ महावीर; यदि हन्तस्स कुप्पेय्यं, दुहयति दिसानं मेघो, यो मित्तानं न दुब्भति, केचि पन “न दुहती”ति पठन्ति, तित्थिया इस्सयन्ति समणानं, देवा न इस्सन्ति पुरिसपरक्कमस्स, अञ्ञतित्थिया समणानं उस्सुय्यन्ति लाभगेधेन, दुज्जना गुणवन्तानं उस्सुय्यन्ति गुणसमिद्दिया, का उस्सुया विजानतं – दुतिया च – ब्राह्मणो वस्सकारब्राह्मणं उस्सुयति। राध इक्ख इच्चेतेसं धातूनं पयोगे यस्स विपुच्छनं कम्मविख्यापनत्थं, तं कारकं सम्पदानसञ्ञं होति, तत्थ च दुतिया – आराधोहं रञ्ञो, आराधोहं राजानं, क्याहं अय्यानं अपरज्झामि, क्याहं अय्ये अपरज्झामि, आयस्मतो उपालिस्स उपसम्पदापेक्खो उपतिस्सो, आयस्मन्तं उपालिं वा, चक्खुं जनस्स दस्सनाय तं विय मञ्ञे।</p>
<p rend="bodytext">सुणोतिस्स धातुस्स पच्चायोगे यो एतस्स कम्मुनो कत्ता, सो सम्पदानसञ्ञो होति, तं यथा – भगवा भिक्खू आमन्तेसि – भिक्खवोति, भदन्तेति ते भिक्खू भगवतो पच्चस्सोसुं। एत्थ च भगवा आमन्तनकिरियावसेन कम्मभूतानं भिक्खूनं कत्ता हुत्वा पच्छासवनकिरियावसेन सम्पदानं होति - एवं अक्खरचिन्तकानं मतवसेन अत्थो वेदितब्बो, आगमिका पन भगवतो वचनं पच्चस्सोसुन्ति छट्ठीपयोगं इच्छन्ति। सुणोतिस्स धातुस्स पयोगे द्वीसु कम्मेसु यं कम्मं पुब्बं कथितकम्मत्ता, तस्स कम्मुनो पुब्बस्स यो कत्ता, सो सम्पदानसञ्ञो होति, तं यथा – भिक्खु जनं धम्मं सावेति, तस्स भिक्खुनो जनो अनुगिणाति, तस्स भिक्खुनो जनो पतिगिणाति, साधुकारदानादिना तं उस्साहयतीति अत्थो; एत्थ च जनन्ति अकथितकम्मं, धम्मन्ति कथितकम्मं, भिक्खु पन सवनकिरियावसेन कम्मभूतस्स कत्ता हुत्वा अनुगायनपटिगायनकिरियावसेन सम्पदानं होतीति दट्ठब्बं। आरोचनत्थे – आरोचेमि खो ते महाराज पटिवेदेमि खो ते महाराज - आमन्तनत्थे दुतिया येव, न चतुत्थी – हन्द दानि भिक्खवे आमन्तयामि वो; आमन्तयस्सु वो पुत्ते इच्चेवमादि। तदत्थे – ऊनस्स पारिपूरिया, बुद्धस्स अत्थाय जीवितं परिच्चजामि, अत्थाय वत मे भद्दा सुणिसा घरमागता। तुमत्थे – लोकानुकम्पाय, लोकं अनुकम्पितुन्ति अत्थो, भिक्खूनं फासुविहाराय, फासु विहरितुन्ति अत्थो। अलमत्थपयोगे च सम्पदानसञ्ञा; एत्थ च अलंसद्दस्स अत्थो अरह-पटिक्खेपा, तत्थ अरहत्थे – अलं मे बुद्धो, अलं मे रज्जं, अलं भिक्खु पत्तस्स, अलं मल्लो मल्लस्स, अरहति मल्लो मल्लस्स, पटिक्खेपे – अलं ते इध वासेन, अलं मे हिरञ्ञसुवण्णेन, किं ते जटाहि दुम्मेध। मञ्ञतिप्पयोगे अनादरे अप्पाणिनि – कट्ठस्स तुवं मञ्ञे, कलिङ्गरस्स तुवं मञ्ञे; अनादरेति किमत्थं – सुवण्णं तं मञ्ञे, अप्पाणिनीति किमत्थं – गद्रभं तुवं मञ्ञे। नयन-गत्यत्थकम्मनि – यो मं गहेत्वान दकाय नेति, गामस्स पादेन गतो, अप्पो सग्गाय गच्छति, सग्गस्स गमनेन वा, मूलाय पटिकस्सेय्य - कस्स गतियन्ति धातु, पटिकस्सेय्याति आकड्ढेय्य, भिक्खुं आपत्तिमूलं आनेय्याति अत्थो – दुतिया च – दकं नेति, गामं पादेन गतो, अप्पो सग्गं गच्छति, मूलं पटिकस्सेय्य। आसिंसत्थे च – आयस्मतो दीघायु होतु, भद्दं भवतो होतु, कुसलं भवतो होतु, स्वागतं भवतो होतु इच्चेवमादि। सम्मुतिप्पयोगे – साधुसम्मुति मे तस्स भगवतो दस्सनाय। ततियत्थे – असक्कता चस्म धनञ्जयाय, मयं धनञ्जयेन रञ्ञा असक्कता भवामाति अत्थो। आदिसद्देन पञ्चमियत्थे च – भिय्योसो मत्ताय, अयं हि “भिय्योसो मत्ताया”ति पयोगो पञ्चमीपयोगो। यो च सीतञ्च उण्हञ्च, तिणा भिय्यो न मञ्ञतीति पयोगो विय; तत्थ भिय्योसोति इदं भिय्योसद्देन अतिरेकत्थवाचकेन निपातेन समानत्थं निपातपदं “अहं भिक्खवे यावदे आकङ्खामि विविच्चेव कामेहि विविच्च अकुसलेहि धम्मेही”ति एत्थ यावदेवसद्देन समानत्थं यावदेति निपातपदं विय; न चेत्थ वत्तब्बं “भिय्योसोति निपातपदं नाम अत्थीति आचरियेहि निद्दिट्ठं न दिट्ठपुब्ब”न्ति, आचरियेहि ‘निपाता नामा’ति अनिद्दिट्ठानम्पि बहूनं निपातानं सासने दिस्सनतो, “मंकते सक्क कस्सची”ति एत्थ हि मन्ति अम्हत्थे उपयोगवचनं सब्बनामिकपदं, कतेति निपातपदं, तस्मा संसयं अकत्वा भिय्योसो मत्तायाति एत्थ मत्ततो भिय्योति अत्थो गहेतब्बो “तिणा भिय्यो”ति एत्थ तिणतो भिय्योति अत्थो विय, इमं अत्थं येव सन्धाय पोराणा “भिय्योसो मत्तायाति अतिरेकप्पमाणेना”ति ततियाविभत्तिवसेन अत्थं कथयिंसु - पञ्चमीविभत्ति हि कत्थचि ततियाय समानत्था। “मत्तासुखपरिच्चागा”ति एत्थ विय, अप्पमत्तिकस्स सुखस्स परिच्चागेनाति हि अत्थो। केचि पनेत्थ वदेय्युं – “मत्तासुखपरिच्चागा”ति आदीसु यस्मा मत्तासद्दो इत्थिलिङ्गो, तस्मा “भिय्योसो मत्ताया”ति एत्थापि ‘मत्ताया’ति इदं इत्थिलिङ्गततियेकवचनन्तं, तेनेव हि अतिरेकप्पमाणेनाति विवरणं कत”न्ति, तं न, किञ्चापि “मत्ता सुखपरिच्चागा”ति आदीसु मत्तासद्दो इत्थिलिङ्गो, तथापि “मत्त”न्ति नपुंसकलिङ्गम्पि बहूसु ठानेसु दिस्सति, तस्मा नपुंसकलिङ्गतो मत्तसद्दतो चतुत्थेकवचनस्स आयादेसे कते “मत्ताया”ति रूपं भवति, तञ्च “भिय्योसो”ति निपातपदयोगतो पञ्चमियत्थे चतुत्थीति विञ्ञायति। केचि पन भिय्योसो मत्तायाति एत्थ सो पुग्गलो मत्ताय मदनताय भिय्योति अत्थं वदन्ति, तं सासने पहारदानसदिसं अतिविय न युज्जति। छट्ठीयत्थे च महतो गणाय भत्ता मे। सत्तमियत्थे च – तुय्हञ्चस्स आविकरोमि, तस्स मे सक्को पातुरहोसि। सारत्थे च वत्तब्बे चतुत्थी विभत्ति भवति, सारत्थो नाम उत्तमत्थो, चिन्तापनत्थो वा – देसेतु भन्ते भगवा धम्मं भिक्खूनं, तेसं फासु एतस्स पहिणेय्य, यथा नो भगवा ब्याकरेय्य, तथा तेसं ब्याकरिस्सामि, कप्पति समणानं आयोगो, अम्हाकं मणिना अत्थो, बहूपकारा भन्ते महापजापती गोतमी भगवतो, बहूपकारा भिक्खवे मातापितरो पुत्तानं इच्चेवमादि। तथा आदिसद्देन बहूसु अक्खरप्पयोगेसु चतुत्थिया पवत्ति वेदितब्बा, तं यथा – उपमं ते करिस्सामि, धम्मं वो ... देसेस्सामि, को अत्थो सुपनेन ते, किं अत्थो मे बुद्धेन, कठिनस्स दुस्सं, आगन्तुकस्स भत्तं इच्चेवमादि। ततियत्थादीसु चाति चसद्दग्गहणं अवुत्तत्थसमुच्चयत्थञ्चेव सम्पदानग्गहणत्थञ्च, कच्चायने पन “सत्तम्यत्थेसु चा”ति चसद्दग्गहणं विकप्पनत्थवाग्गहणानुकड्ढनत्थं एव।</p>

<p rend="bodytext"></p>
<p rend="bodytext">एत्थ पन ठत्वा किञ्चि वदाम – सद्दसत्थविदूनं मतवसेन हि रजकस्स वत्थं ददाति, यञ्ञदत्तो देवदत्तस्स इणं ददातीति आदीसु सम्पदानसञ्ञाय न भवितब्बं, सद्दसत्थेसु हि “यस्स सम्मा पूजाबुद्धिया अनुग्गहबुद्धिया वा दीयते, तं सम्पदान”न्ति वुत्तं, रजकस्स वत्थदानञ्चेव देवदत्तस्स इणदानञ्च पूजावसेन वा अनुग्गहवसेन वा न होति, अच्चन्तवचनञ्च न होति, तस्मा “सम्मा पकारेन अस्स ददातीति सम्पदान”न्ति अत्थेन विरोधनतो सम्पदानसञ्ञा न होतीति तेसं लद्धि, तेनेव रजकाय, देवदत्तायाति च चतुत्थी विभत्ति तेहि न विहिता, छट्ठी येव विहिता – रजकास्साति आदिनाति। एत्थ अस्माकं विनिच्छयो एवं वेदितब्बो – यदि रजकसद्दो वत्थसद्देन सम्बन्धनीयो सिया, रजकस्स वत्थं अञ्ञस्स कस्सचि ददातीति अत्थो सिया, रजको च सामी सिया; यदि पन धोवापनत्थाय वत्थं रजकस्स ददातीति दानेन रजको सम्बन्धनीयो सिया, सो रजको कथं सम्पदानं नाम न सिया, दानकिरियाय पटिग्गाहकभावे ठितत्ता, तथा हि “यस्स दातुकामो”ति च अचित्तिकत्वा असक्कत्वा भिक्खुस्स भत्तं अदासीति च आदीसुपि दातुकामतामत्तेन वा असक्कच्चदानमत्तेन वा यो दानं गण्हिस्सति, यो च दानं गण्हाति, ते सब्बे सम्पदाना होन्ति येव सासनयुत्तिवसेन; अपि च सासने अत्थाय हितायाति तदत्थप्पयोगं ठपेत्वा दकाय नेति, सग्गाय गच्छति, असक्कता चस्म धनञ्जयाय, भिय्योसो मत्ताय, गणाय भत्ताति पयोगेसु विभत्तिविपल्लासनयञ्च ठपेत्वा नमोयोग-दानयोगादीसु चतुत्थेकवचनस्स आयादेसो न लब्भति, तेन सङ्गीतित्तयारूळ्हे पावचने बुद्धाय देति, नमो बुद्धायाति आदीनि पदानि न सन्ति, बुद्धसेट्ठस्स' दासाहं, नमो करोहि नागस्साति एवरूपानि येव आयादेसरहितानि पदानि दिस्सन्ति। तस्मा यं अट्ठसालिनिया आगतं “एको पुरिसो किलिट्ठं वत्थं रजकस्स अदासी”ति पदं, तत्थ रजकस्साति चतुत्थिया भवितब्बं चतुत्थी-छट्ठीनं सब्बप्पकारेन स-नंविभत्तीनं सरूपतो ठितट्ठाने सदिसत्ता; तथाहि अग्गस्स दाता मेधावीति इमिस्सा पाळिया अत्थं वदन्तेहि गरूहि अग्गस्स दाताति अग्गस्स रतनत्तयस्स दाता, अथ वा अग्गस्स देय्यधम्मस्स दाताति चतुत्थी-छट्ठीनं अत्थो वुत्तो। इति सद्दसत्थयुत्तितो रजको सामी होतु छट्ठीविभत्तिवसेन वुत्तत्ता, सासनयुत्तितो पन सम्पदानं होतु चतुत्थी-छट्ठीनं अविसेसेन वुत्तत्ता - कत्थचि कत्थचि ठाने येभुय्येन पाळिनय-सद्दसत्थनयानं अञ्ञमञ्ञं अच्चन्तविरुद्धत्ता च। तथा हि सद्दसत्थे आपसद्दो बहुवचनन्तं इत्थिलिङ्गं, भगवता आहच्च भासिते पुल्लिङ्गं एकवचनन्तं, तथा सद्दसत्थे दारासद्दो बहुवचनन्तं पुल्लिङ्गं, पावचने वचनद्वययुत्तं पुल्लिङ्गं; सद्दसत्थे धातुसद्दो एकन्तपुल्लिङ्गं, पावचने एकन्तइत्थिलिङ्गं, एवमादयो अञ्ञमञ्ञं विरुद्धसद्दगतियो दिस्सन्ति। किञ्च भिय्यो – सद्दसत्थे देवदत्तायाति चतुत्थी, तदेव देवदत्तायाति पदं पाळिनयं पत्वा विभत्तिविपल्लासवसेन ततिया-पञ्चमी-छट्ठीनं अत्थे चतुत्थी सिया, न सुद्धचतुत्थी “यञ्ञदत्तो देवदत्ताय असक्कतो”ति आदिना योजेतब्बत्ता असक्कता चस्म धनञ्जयायाति आदीसु विय; किञ्च भिय्यो – गुणो अस्स अत्थीति गुणवाति एत्थ सद्दसत्थनयेन अस्साति पदं छट्ठियन्तं भवति, पाळिनये अट्ठकथानये च ओलोकीयमाने अत्थिसद्दयोगतो चतुत्थियन्तं येव भवति, कथं – उदेतयं चक्खुमा एकराजा; आसावती नाम लता जाता चित्तलतावने, तस्सा वस्ससहस्सेन एकं निब्बत्तते फलं; तं देवा पयिरुपासन्तीति इमा द्वे पाळियो अस्साति पदस्स चतुत्थियन्तत्तं साधेन्ति; तत्थ चक्खुमाति सकलचक्कवाळवासीनं अन्धकारं विधमेत्वा चक्खुपटिलाभकरणेन यं तेन तेसं द्विन्नं चक्खु, तेन चक्खुमा सुरियो; अत्रिदं निब्बचनं – चक्खु एतस्स अत्थीति चक्खुमा, चक्खूति च कस्स चक्खु – आलोकदस्सनसमत्थं महाजनस्स चक्खु, तं महाजनस्स चक्खु एतस्स सूरियस्स अत्थि तेन दिन्नत्ताति अत्थवसेन सूरियो सम्पदानं भवति, न सामी, द्विन्नं सामीनं एत्थ अनिच्छितब्बत्ता; तथा आसा एतिस्सा अत्थीति आसावती, एवंनामिका लता, आसाति च कस्स आसा – देवानं आसा, सा देवानं आसा एतिस्सा लताय अत्थि, तं पटिच्च उप्पज्जनतोति अत्थवसेन लता सम्पदानं भवति, न सामी, द्विन्नं सामीनं एत्थापि अनिच्छितब्बत्ता - एवमादिके पाळिनये अट्ठकथानये च उपपरिक्खीयमाने यथावुत्तो अत्थो येव पासंसो, किं सद्दसत्थनयो करिस्सति। अथ वा रजकस्स वत्थं ददातीति एत्थ सद्दसत्थनयेन छट्ठी होतु, रजकस्स हत्थे वत्थं ददातीति अत्थमेव मयं गण्हाम वचनसेसनयस्सपि दस्सनतो; एवञ्च सति उभिन्नं नयानं न कोचि विरोधो।</p>

<p rend="bodytext"></p>
<p rend="bodytext" n="555"><hi rend="paranum">५५५</hi><hi rend="dot">.</hi> <hi rend="bold">यतो अपेति, यतो वा आगच्छति, तदपादानं।</hi></p>
<p rend="bodytext">यतो वा अपेति, यतो वा आगच्छति, तं कारकं अपादानसञ्ञं होति; अपेच्च इतो आददातीति अपादानं, इतो वत्थुतो कायवसेन चित्तवसेन वा आगन्त्वा अञ्ञं गण्हातीति अत्थो। केचि पन अपनेत्वा इतो आददातीति अपादानन्ति वदन्ति, तेसं मते इतो अत्तानं चित्तं वा अपनेत्वाति अत्थो। अयम्पि सञ्ञा सम्पदानसञ्ञा विय अन्वत्थतो रूळ्हितो च कताति दट्ठब्बं। तं पन अपादानं दुविधं कायसंयोगपुब्बक-चित्तसंयोगपुब्बकापगमवसेन, तथा चलावधि-निच्चलावधिवसेन; अथ वा ति पन तिविधं चलावधि-निच्चलावधि-नेवचलावधिननिच्चलावधिवसेन, तथा निद्दिट्ठविसय-उप्पत्तिविसय-अनुमेय्यविसयवसेन; तं सब्बप्पभेदं उपरि एकतो पकासेस्साम। गामा अपेन्ति मुनयो, नगरा निग्गतो राजा, भूमितो निग्गतो रसो, हत्थिक्खन्धा ओतरति, गेहा निक्खमति, सावत्थितो आगच्छति। अपादानं इच्च अनेन क्वत्थो? अपादाने पञ्चमी।</p>

<p rend="bodytext"></p>
<p rend="bodytext" n="556"><hi rend="paranum">५५६</hi><hi rend="dot">.</hi> <hi rend="bold">भयादुप्पत्ति हेतु।</hi></p>
<p rend="bodytext">यं भयादीनं उप्पत्तिया हेतु होति, तञ्च कारकं अपादानसञ्ञं होति – चोरा भयं जायति, कामतो जायते भयं, तण्हाय जायति सोकोति।</p>

<p rend="bodytext"></p>
<p rend="bodytext" n="557"><hi rend="paranum">५५७</hi><hi rend="dot">.</hi> <hi rend="bold">यतो पचति विज्जोतति वा।</hi></p>
<p rend="bodytext">यतो नीहरित्वा पचति, यतो वा निग्गम्म विज्जोतति, तम्पि कारकं अपादानसञ्ञं होति – कुसूलतो पचति, वलाहका विज्जोतति चन्दो।</p>

<p rend="bodytext"></p>
<p rend="bodytext" n="558"><hi rend="paranum">५५८</hi><hi rend="dot">.</hi> <hi rend="bold">परादिपुब्बजिधातादिप्पयोगे।</hi></p>
<p rend="bodytext">यथारहं परा इच्चादि उपसग्गपुब्बानं जिधातादीनं पयोगे च तं कारकं अपादानसञ्ञं होति; तथा हि जि इच्चेतस्स धातुस्स परापुब्बस्स पयोगे यो असहो, सो अपादानसञ्ञो होति, तं यथा – बुद्धस्मा पराजेन्ति अञ्ञतित्थिया; भू इच्चेतस्स धातुस्स पपुब्बस्स पयोगे यतो अच्छिन्नपभवो, सो अपादानसञ्ञो होति, तं यथा – हिमवता पभवन्ति पञ्च महानदियो, अनोतत्तम्हा महासरा पभवन्ति, अचिरवतिया पभवन्ति कुन्नदियो।</p>

<p rend="bodytext"></p>
<p rend="bodytext" n="559"><hi rend="paranum">५५९</hi><hi rend="dot">.</hi> <hi rend="bold">अञ्ञादिनामपयोगे।</hi></p>
<p rend="bodytext">अञ्ञसद्दादीनं नामानं पयोगे च तं कारकं अपादानसञ्ञं होति – ततो कम्मतो अञ्ञं कम्मं, ततो अपरं।</p>

<p rend="bodytext"></p>
<p rend="bodytext" n="560"><hi rend="paranum">५६०</hi><hi rend="dot">.</hi> <hi rend="bold">वज्जनत्थ अप परियोगे।</hi></p>
<p rend="bodytext">वज्जनत्थेहि अप परि इच्चेतेहि योगे च तं कारकं अपादानसञ्ञं होति – अप सालाय आयन्ति वाणिजा, उपरि पब्बता देवो वस्सति। एत्थ च सुद्धनामानं उपसग्गेहि योगो उपसग्गयोगो नामाति गहेतब्बो, न गुणनामानं उपसग्गेहि योगो; तथा हि उभतो सुजातो पुत्तोति आदिसु उपसग्गे विज्जमानेपि उपसग्गयोगो नाम न भवति।</p>

<p rend="bodytext"></p>
<p rend="bodytext" n="561"><hi rend="paranum">५६१</hi><hi rend="dot">.</hi> <hi rend="bold">उद्धं-समन्तत्थ-उ-परियोगे।</hi></p>
<p rend="bodytext">उ इच्च उपसग्गेन परि इच्च उपसग्गेन चाति द्वीहि उपसग्गेहि यथाक्कमं उद्धं समन्ततोति अत्थवन्तेहि योगे च तं कारकं अपादानसञ्ञं होति – उ-परि पब्बता देवो वस्सति, पब्बतस्स उद्धं समन्ततो देवो वस्सतीति अत्थो। अत्रायं विनिच्छयो – उ इति च परीति च उपसग्गद्वयं वुत्तं, उपरीति निपातपदम्पि अत्थि; यदि पन “उपरिपब्बता देवो”ति एत्थ “उपरी”ति निपातपदं सिया, “पब्बता”ति अवत्वा “पब्बतस्सा”ति वा “पब्बते”ति वा वत्तब्बं सिया, एवं अवचनेन विञ्ञायति – उ-परीति इदं उपसग्गद्वयवसेन वुत्तन्ति। उद्धं- समन्तत्थुपरीति किमत्थं – विविधानि फलजातानि अस्मिं उपरिपब्बतेति एत्थ उपरिसद्दो निपातत्ता उद्धन्ति अत्थमत्तं एव दीपेति, न उद्धं समन्ततोति अत्थन्ति ञापनत्थं।</p>

<p rend="bodytext"></p>
<p rend="bodytext" n="562"><hi rend="paranum">५६२</hi><hi rend="dot">.</hi> <hi rend="bold">मरियादाभिविधत्थआ-यावयोगे।</hi></p>
<p rend="bodytext">मरियादाभिविधिअत्थेन आ इच्च उपसग्गेन याव इति निपातेन च योगे तं कारकं अपादानसञ्ञं होति – आ पब्बता खेत्तं, आ नगरा खदिरवनं, आ ब्रह्मलोका सद्दो अब्भुग्गच्छति; याव जेतुत्तरनगरा मग्गं अलङ्करि; याव ब्रह्मलोका सद्दो अब्भुग्गञ्छि; याव ब्रह्मलोका एककोलाहलं जातं। एत्थ च आ पब्बताति आदयो पयोगा सद्दसत्थनयवसेन वुत्ता, याव जेतुत्तरनगराति आदयो पन पाळिनयवसेनाति वेदितब्बा।</p>

<p rend="bodytext"></p>
<p rend="bodytext" n="563"><hi rend="paranum">५६३</hi><hi rend="dot">.</hi> <hi rend="bold">पतिनिधि-पतिदानत्थपतियोगे।</hi></p>
<p rend="bodytext">पतिनिधि-पतिदानत्थेन वा पति इच्च उपसग्गेन योगे च तं कारकं अपादानसञ्ञं होति – बुद्धस्मा पति सारिपुत्तो धम्मदेसनाय आलपति तेमासं, घतं अस्स तेलस्मा पति ददाति, उप्पलं अस्स पदुमस्मा पति ददाति, कनकं अस्स हिरञ्ञस्मा पति ददाति।</p>

<p rend="bodytext"></p>
<p rend="bodytext" n="564"><hi rend="paranum">५६४</hi><hi rend="dot">.</hi> <hi rend="bold">विसुं-पुथयोगे।</hi></p>
<p rend="bodytext">विसुं पुथु इच्चेतेहि निपातेहि योगे च तं कारकं अपादानसञ्ञं होति – तेहि विसुं, ततो विसुं, अरियेहि पुथगेवायं जनो।</p>

<p rend="bodytext"></p>
<p rend="bodytext" n="565"><hi rend="paranum">५६५</hi><hi rend="dot">.</hi> <hi rend="bold">अञ्ञत्रयोगे पञ्चमी, ततिया च।</hi></p>
<p rend="bodytext">अञ्ञत्र इच्चेतेन निपातेन योगे पञ्चमी विभत्ति होति ततिया च – नाञ्ञत्र सब्बनिस्सग्गा, सोत्थिं पस्सामि पाणिनं; अञ्ञत्र बुद्धुप्पादा लोकस्स सच्चाभिसमयो नत्थि; तदन्तरं को जानेय्य अञ्ञत्र तथागतेन।</p>

<p rend="bodytext"></p>
<p rend="bodytext" n="566"><hi rend="paranum">५६६</hi><hi rend="dot">.</hi> <hi rend="bold">रिते-विनायोगे दुतिया च।</hi></p>
<p rend="bodytext">रिते विना इच्चेतेहि निपातेहि योगे पञ्चमी ततिया दुतिया च होति – रिते सद्धम्मा कुतो सुखं भवति, रिते सद्धम्मं, रिते सद्धम्मेन वा; विना सद्धम्मा नत्थञ्ञो कोचि नाथो लोके विज्जति, विना सद्धम्मं, विना सद्धम्मेन वा; विना बुद्धम्हा, विना बुद्धं, विना बुद्धेन वा।</p>

<p rend="bodytext"></p>
<p rend="bodytext" n="567"><hi rend="paranum">५६७</hi><hi rend="dot">.</hi> <hi rend="bold">पभुत्याद्यत्थे तदत्थप्पयोगे च।</hi></p>
<p rend="bodytext">पभुतिआदिअत्थे च तदत्थप्पयोगेच तं कारकं अपादानसञ्ञं होति – यतोहं भगिनि अरियाय जातिया जातो; यतो सरामि अत्तानं यतो पत्तोस्मि विञ्ञुतं; यतो पभुति; यतो पट्ठाय; ततो पट्ठाय; इतो पट्ठाय; अज्जतो पट्ठाय।</p>

<p rend="bodytext"></p>
<p rend="bodytext" n="568"><hi rend="paranum">५६८</hi><hi rend="dot">.</hi> <hi rend="bold">कारक-किरियानं मज्झट्ठा कालद्धा च।</hi></p>
<p rend="bodytext">अत्थयोजनक्कमवसेन पन द्विन्नं अपादान-कम्मकारकानं वा पुब्बापरकिरियानं वा मज्झे ठिता कालद्धा च अपादानसञ्ञा होन्ति – पक्खस्मा विज्झति मिगं, कोसा विज्झति कुञ्जरं, मासस्मा भुञ्जति भोजनं। तत्र लुद्दको इतो पक्खस्मा मिगं विज्झतीति अत्थयोजनक्कमो कारकवसेन, किरियावसेन पन लुद्दको अज्ज मिगं विज्झित्वा पक्खस्मा विज्झतीति; एस नयो इतरत्रापि।</p>

<p rend="bodytext"></p>
<p rend="bodytext" n="569"><hi rend="paranum">५६९</hi><hi rend="dot">.</hi> <hi rend="bold">रक्खणत्थानं इच्छितं अनिच्छितञ्च।</hi></p>
<p rend="bodytext">रक्खणत्थानं धातूनं पयोगे, यं इच्छितं यञ्च अनिच्छितं, तं कारकं अपादानसञ्ञं होति – काके रक्खन्ति तण्डुला, उच्छूहि गजे रक्खन्ति, मन्तिनो मन्तेन दारकेहि पिसाचे रक्खन्ति, यवा पटिसेधेन्ति गावो, नानारोगतो वा नानाउपद्दवतो वा आरक्खं गण्हन्तु, अकुसलेहि धम्मेहि मानसं निवारेति; पापा चित्तं निवारये।</p>

<p rend="bodytext"></p>
<p rend="bodytext" n="570"><hi rend="paranum">५७०</hi><hi rend="dot">.</hi> <hi rend="bold">यस्सादस्सनं इच्छं अन्तरधायति।</hi></p>
<p rend="bodytext">यस्स अदस्सनं इच्छन्तो कोचि अन्तरधायति, तत्थ तत्थ पटिच्छन्नट्ठाने भयेन निलीयति, तं कारकं अपादानसञ्ञं होति – उपज्झाया अन्तरधायति सिस्सो, मातरा च पितरा च अन्तरधायति पुत्तो। इदं लक्खणं भयेन अन्तरधानं सन्धाय वुत्तं, इद्धिया अदस्सनगमनसङ्खाते अन्तरधाने पन सत्तमी विभत्ति होति, तस्स च लक्खणं उपरि भविस्सति।</p>

<p rend="bodytext"></p>
<p rend="bodytext" n="571"><hi rend="paranum">५७१</hi><hi rend="dot">.</hi> <hi rend="bold">दूर-अन्तिक-अद्धकालनिम्मान-त्वालोप-दिसायोग-विभत्त-अर(ति)प्पयोग-सुद्ध-पमोचन-हेतु-विवित्त-पमाण-पुब्बादियोग-बन्धन-गुणवचन-पञ्ह-कथन-थोक-किच्छ- कतिपयाकत्तुसु च।</hi></p>
<p rend="bodytext">दूरत्थे अन्तिकत्थे अद्धनिम्माने कालनिम्माने त्वालोपे दिसायोगे विभत्ते आर(ति)प्पयोगे सुद्धत्थे पमोचने हेतुत्थे विवित्तत्थे पमाणे पुब्बादियोगे बन्धने गुणवचने पञ्हे कथने थोके किच्छे कतिपये अकत्तरि च इच्चेतेसु अत्थेसु पयोगेसु च तं कारकं अपादानसञ्ञं होति।</p>

<p rend="bodytext"></p>
<p rend="bodytext">दूरत्थप्पयोगे ताव – कीवदूरो इतो नळकारगामो, ततो हवे दूरतरं वदन्ति; गामतो नातिदूरे, आरका ते मोघपुरिसा इमस्मा धम्मविनया आरका तेहि भगवा। दूरत्थे – दूरतो वा गम्म, दूरतोव नमस्सन्ति, अद्दस भगवन्तं दूरतोव आगच्छन्तं - दूरत्थप्पयोगे दुतिया च ततिया च – दूरं गामं आगतो, दूरेन गामेन आगतो, दूरतो गामा आगतोति अत्थो, दूरं गामेन वा; आरकासद्दयोगे दुतिया च ततिया च छट्ठी च – आरका इमं धम्मविनयं, अनेन धम्मविनयेन, आरका मन्दबुद्धीनं इच्चेवमादि।</p>

<p rend="bodytext"></p>
<p rend="bodytext">अन्तिकत्तप्पयोगे – अन्तिकं गामा, आसन्नं गामा, समीपं गामा - गामस्स समीपन्ति अत्थो; यथासम्भवं दुतिया च ततिया च छट्ठी च – अन्तिकं गामं, अन्तिकं गामेन, आसन्नं गामं, आसन्नं गामेन, समीपं सद्धम्मं, समीपं सद्धम्मेन, निब्बानस्सेव सन्तिके; “आरका च विजानकं” एत्थ पन आरकासद्दो समीपवाचको दट्ठब्बो, भगवा हि विजानतं सन्तिकेति अत्थो।</p>

<p rend="bodytext"></p>
<p rend="bodytext">अद्ध-कालनिम्माने – इतो मधुराय चतूसु योजनेसु सङ्कस्सं, राजगहतो पञ्चचत्तालीसयोजनमत्थके सावत्थि, इतो खो भिक्खवे एकनवुतिकप्पे, इतो तिण्णं मासानं अच्चयेन परिनिब्बायिस्सामि इच्चेवमादि।</p>

<p rend="bodytext"></p>
<p rend="bodytext">त्वालोपे कम्माधिकरणेसु – पासादा सङ्कमेय्य, हत्थिक्खन्धा सङ्कमेय्य, आसना वुट्ठहेय्य इच्चेवमादि; एत्थ च त्वालोपो नाम अत्थसम्भवेपि सति त्वापच्चयन्तस्स सद्दस्स अविज्जमानता, तथा हि पासादा सङ्कमेय्याति एत्थ पासादं अभिरूहित्वा तम्हा पासादा अञ्ञं पासादं सङ्कमेय्याति अत्थो, एस नयो हत्थिक्खन्धा सङ्कमेय्याति एत्थापि, आसना वुट्ठहेय्याति अत्थो - एवं कम्माधिकरणेसु पञ्चमी विभत्ति भवति, कम्माधिकरणभूतानि येव वत्थूनि त्वालोपविसये अपादानं नाम होन्तीति अत्थो।</p>

<p rend="bodytext"></p>
<p rend="bodytext">दिसायोगे च पञ्चमी भवति, तत्थ दिसा च दिसायोगो च दिसायोगो, सरूपेकसेसनयेन, तस्मिं दिसायोगे; एत्थ च दिसावचनेन दिसत्थो गहितो, दिसायोगवचनेन दिसत्थवाचीहि योगो। तत्थ दिसत्थवाचीहि योगे ताव - इतो सा पुरिमा दिसा ... इतो सा दक्खिणा दिसा ... इतो सा पच्छिमा दिसा ... इतो सा उत्तरा दिसा; अवीचितो उपरि भवग्गं अन्तरे, उद्धं पादतला अधो केसमत्थका; यतो खेमं ततो भयं; यतो अस्सोसुं भगवन्तं। दिसत्थे – पुरत्थिमतो दक्खिणतोति आदि, एत्थ पन सत्तमियत्थे तोपच्चयो भविस्सति।</p>

<p rend="bodytext"></p>
<p rend="bodytext">विभत्ते पञ्चमी भवति छट्ठी च, एत्थ विभत्तं नाम सयं विभत्तस्सेव तदञ्ञतो गुणेन विभजनं – यतो पणीततरो वा विसिट्ठतरो वा नत्थि, माधुरा पाटलिपुत्तकेहि अभिरूपतरा, अत्थदन्तो ततो वरं, छन्नवुतीनं पासण्डानं धम्मानं पवरं यदिदं सुगतविनयो इच्चेवमादि।</p>

<p rend="bodytext"></p>
<p rend="bodytext">आरतिप्पयोगे – गामधम्मा वसलधम्मा असद्धम्मा आरति विरति पटिविरति, पाणातिपाता वेरमणी इच्चेवमादि।</p>

<p rend="bodytext"></p>
<p rend="bodytext">सुद्धत्थप्पयोगे – लोभनीयेहि धम्मेहि सुद्धो असंसट्ठो इच्चेवमादि।</p>

<p rend="bodytext"></p>
<p rend="bodytext">पमोचनत्थप्पयोगे – परिमुत्तो दुक्खस्माति वदामि, मुत्तोस्मि मारबन्धना, न ते मुच्चन्ति मच्चुनो, मोक्खन्ति मारबन्धना इच्चेवमादि।</p>

<p rend="bodytext"></p>
<p rend="bodytext">हेतुअत्थे – कस्मा हेतुना, कस्मा नु तुम्हं दहरा न मीयरे, कस्मा इधेव मरणं भविस्सति, यस्मा अनियता केचि, यस्मातिह भिक्खवे ... तस्मातिह भिक्खवे; यंकारणा, तंकारणा, किंकारणा अम्म तुवं पमज्जसि - अञ्ञेहि पन लक्खणेहि हेतुत्थे पठमा च ततिया च छट्ठी च भवति, ता च खो किरियाभिसम्बन्धे दट्ठब्बा, न पन “को नु खो भन्ते हेतु, को पच्चयो महतो भूमिचालस्स पातुभावाया”ति आदीसु किरियाभिसम्बन्धरहितेसु पयोगेसु - न अत्तहेतु अलिकं भणन्ति, किं नु जातिं न रोचेसि, यञ्च पुत्ते न पस्सामि, तं तं गोतम पुच्छामि, केन कारणेन वदेसि, येन कारणेन, तेन कारणेन, अथ त्वं केन वण्णेन, केन वा पन हेतुना अनुप्पत्तो ब्रहारञ्ञं – “सद्धाय तरति ओघं” एत्थ च सद्धायाति अयं सद्दो हेतुअत्थोति गरूहि</p>

<p rend="bodytext"></p>
<p rend="bodytext">वुत्तं - केन कस्सप बालस्स दस्सनं नाभिकङ्खसि, येन मिधेकच्चे सत्ता, तेन निमित्तेन, तेन वुत्तं, तं किस्स हेतु, किस्स तुम्हे किलमथ।</p>

<p rend="bodytext"></p>
<p rend="bodytext">विवेचनप्पयोगे – विवित्तो पापका धम्मा, विविच्चेव कामेहि विविच्च अकुसलेहि धम्मेहि इच्चेवमादि।</p>

<p rend="bodytext"></p>
<p rend="bodytext">पमाणत्थे – आयामतो च वित्थारतो च योजनं, गम्भीरतो पुथुलतो च योजनं, चन्दभागाय पमाणं, परिक्खेपतो नवसभयोजनपरिमाणो मज्झिमदेसो, दीघतो नव विदत्तियो सुगतविदत्थिया पमाणिका कारेतब्बा; ततिया च – योजनं आयामेन, योजनं वित्थारेन, योजनं उब्बेधेन सासपरासि।</p>

<p rend="bodytext"></p>
<p rend="bodytext">पुब्बादियोगे – पठमत्तवाचकेन पुब्बसद्देन योगो पुब्बयोगो, एत्थ पुब्बादिग्गहणं अदिसत्थवुत्तीनं पुब्बादीनं गहणत्थं, तथा हि विसुं दिसायोगो गहितो; पुब्बेव मे भिक्खवे सम्बोधा, इतो पुब्बे नाहोसि, ततो परं पच्चन्तिमा जनपदा, ततो अपरेन समयेन, ततो उत्तरि इच्चेवमादि।</p>

<p rend="bodytext"></p>
<p rend="bodytext">बन्धनत्थप्पयोगे बन्धनहेतुम्हि इणे – सतस्मा बद्धो नरो रञ्ञा - ततिया च – सतेन बद्धो नरो रञ्ञा इच्चेवमादि।</p>

<p rend="bodytext"></p>
<p rend="bodytext">गुणवचने – पञ्ञाय विमुत्तिमनो, इस्सरियाय जनं रक्खति राजा, सीलतो नं पसंसन्ति।</p>

<p rend="bodytext"></p>
<p rend="bodytext">पञ्ह-कथनेसु – कुतोसि त्वं, कुतो भवं पाटलिपुत्ततो; एत्थ च कथनं नाम विस्सज्जनं, यं पन कच्चायप्पकरणे “पञ्हे त्वालोपे कम्माधिकरणेसू”ति आरभित्वा अभिधम्मं सुत्वा अभिधम्मा पुच्छन्ति, अभिधम्मं अभिधम्मेन वा, विनयं सुत्वा विनया पुच्छन्ति, विनयं विनयेन वा, एवं सुत्ता, गेय्या, वेय्याकरणा, गाथाय, उदाना, इतिवुत्तका, जातका, अब्भुतधम्मा, वेदल्ला इच्चेवमादीति च वुत्तं, तथा “कथने त्वालोपे कम्माधिकरणेसू”ति आरभित्वा अभिधम्मं सुत्वा अभिधम्मा कथयन्ति, अभिधम्मं अभिधम्मेन वा, विनयं सुत्वा विनया कथयन्ति, विनयं विनयेन वा, एवं सुत्ता, गेय्या, वेय्याकरणा, गाथाय इच्चेवमादीति च वुत्तं, तं त्वालोपे येव वत्तब्बं। “पञ्हे”ति च “कथने”ति च त्वालोपरहितप्पयोगवसेन विसुं वत्तब्बं, इध पन विसुं वुत्तं।</p>

<p rend="bodytext"></p>
<p rend="bodytext">थोकत्थादीसु अप्पत्थवचने पञ्चमी ततिया च, यदा हि धम्ममत्तं अधिप्पेतं न दब्बं, तदा थोकादीनं असत्ववचनता, यदा पन थोकेन विसेन मतोति आदिना दब्बं अधिप्पेतं, तदा तेसं सत्ववचनता – थोका मुच्चति, अप्पमत्तका मुच्चति, किच्छा लद्धो पियो पुत्तो, कतिपया मुत्तो, थोकेन, अप्पमत्तकेन, किच्छेन, कतिपयेन इच्चेवमादि।</p>

<p rend="bodytext"></p>
<p rend="bodytext">अकत्तरि अकारके ञापके हेतुम्हि – कतत्ता उपचितत्ता उस्सन्नत्ता विपुलत्ता उप्पन्नं होति चक्खुविञ्ञाणं इच्चेवमादि - आदिसद्देन ये अम्हेहि अनुपदिट्ठा अपादानप्पयोगा, ते पयोगविचक्खणेहि योजेतब्बा।</p>

<p rend="bodytext"></p>
<p rend="bodytext">इदानि तेसं अपादानानं कायसंयोगपुब्बकादिवसेन पभेदं कथयाम – गामा अपेन्ति मुनयोति आदीसु हि कायसंयोगपुब्बकस्स अपगमनस्स विज्जमानत्ता गामादि अपादानं कायसंयोगपुब्बकं नाम, पाणातिपाता विरमतीतिआदीसु पन चित्तसंयोगपुब्बकस्स अपगमनस्स विज्जमानत्ता पाणातिपातादि अपादानं चित्तसंयोगपुब्बकं नाम; तथा धावता हत्थिम्हा पतितो अङ्कुसग्गहोति आदीसु हत्थिआदि अपादानं चलमरियादभूतत्ता चलावधि नाम चलञ्च तं अवधि चाति अत्थेन, पब्बता ओतरन्ति वनचराति आदीसु पब्बतादि अपादानं निच्चलमरियादभूतत्ता निच्चलावधि नाम निच्चलञ्च तं अवधि चाति अत्थेन, इमेहि द्वीहि पकारेहि विनिमुत्तं बुद्धस्मा पति सारिपुत्तो, कामतो जायते भयन्ति च आदीसु बुद्धादि अपादानं नेव चलावधि ननिच्चलावधि नाम अवधिभावेन अगहेतब्बत्ता - एवं अपादानं दुविधं तिविधञ्च भवति। पुन तं तिविधञ्च निद्दिट्ठविसयादिवसेन, तत्थ गामा अपगच्छती"ति आदि निद्दिट्ठविसयं नाम अपादानविसयस्स किरियाविसेसस्स निद्दिट्ठत्ता; कुसूलतो पचति, अभिधम्मा कथयति, वलाहका विज्जोततीति उप्पत्तविसयं नाम, वलाहका निग्गम्म विज्जोततीति आदिना उपादेय्यो एत्थ किरियाविसेसो; माधुरा पाटलिपुत्तकेहि अभिरूपतराति अनुमेय्यविसयं नाम, माधुरा पाटलिपुत्तकेहि उक्कंसीयन्ति केनचि गुणेनाति अनुमेय्यो एत्थ किरियाविसेसो, उप्पत्तविसयो विय न नियतो कोचीति अयं अस्स उप्पत्तविसयतो भेदोति।</p>

<p rend="bodytext"></p>
<p rend="bodytext" n="572"><hi rend="paranum">५७२</hi><hi rend="dot">.</hi> <hi rend="bold">यो आधारो तं ओकासं।</hi></p>
<p rend="bodytext">यो कत्तु-कम्मसमवेतानं निसज्ज-पचनादिकिरियानं आधारकट्ठेन आधारो, तं कारकं ओकाससञ्ञं होति। भुसो किरियं धारेतीति आधारो, सो एव तासं किरियानं पतिट्ठानट्ठेन ओकासत्ता “ओकासं नामा”ति वुच्चति, तथा हि कटे निसीदति देवदत्थोति एत्थ कटो देवदत्तं धारयन्तो तंसमवेतं आसनकिरियं धारेति, थालियं ओदनं पचती"ति एत्थ थाली तण्डुलं धारयन्ती तंसमवेतम्पि पचनकिरियं धारेति। यज्जेवं कत्तु-कम्मानं एव पधानवसेन किरियाधारसम्भवतो तेसं एव ओकाससञ्ञाय भवितब्बन्ति। न भवितब्बं, कस्मा – पटिलद्धविसेसनामत्ता, तस्मा परम्परायपि किरियाधारकं कटादिकं येव ओकाससञ्ञं लभतीति अवगन्तब्बं। सो’यं ओकासो चतुब्बिधो – व्यापिको ओपसिलेसिको सामीपिको वेसयिकोति। तत्थ व्यापिको नाम सकलोपि आधारभूतो अत्थो आधेय्येन पत्थटो होति, तं यथा – तिलेसु तेलं, उच्छूसु रसो, दधिम्हि सप्पीति; ओपसिलेसिको नाम पच्चेकसिद्धानं भावानं यत्थ उपसिलेसो उपगमो होति, तं यथा – कटे निसीदतीति; सामीपिको नाम यत्थ समीपे सामीपिकवोहारं कत्वा आधारभावो विकप्पीयति, तं यथा – सावत्थियं विहरति, गङ्गायं वजोति - पातञ्जलिनापि वुत्तं – “चतूहि पकारेहि अतत्थ सोति भवति, कत्थचि तंठानवसेन – मञ्चा उक्कुट्ठिं करोन्तीति, कत्थचि समीपवसेन – गङ्गायं घोसो, कुरूसु वसतीति, कत्थचि तंसहचरभावेन – यट्ठी पवेसय, कुन्ते पवेसयाति, कत्थचि तंकिरियाचरणेन – अब्रह्मदत्ते ब्रह्मदत्तोयं इति”; वेसयिको नाम यत्थ अञ्ञत्थाभाववसेन देसन्तरावच्छेदवसेन वा आधारपरिकप्पो, तं यथा – भूमीसु मनुस्सा, जलेसु मच्छा, आकासे सकुणाति। सब्बोपि चायं पधानवसेन वा परिकप्पितवसेन वा किरियाय पतिट्ठा भवतीति “ओकासो”ति वुत्तो। यं पनेत्थ वुत्तं “कत्तु-कम्मसमवेतानं किरियानं आधारो”ति, तं भिय्यो खग्गम्हि ओभासोति एत्थ कथं युज्जतीति चे, युज्जतेव; यथा हि भूमीसु मनुस्साति एतस्मिं पयोगे वसन्तीति कत्तुसमवेता वसनकिरिया अविज्जमानापि वचनसेसनयेन आहरितब्बा होति, एवमेतं भिय्यो खग्गम्हि ओभासोति एत्थापि अहोसीति कत्तुसमवेता किरिया अविज्जमानापि वचनसेसनयेन आहरितब्बाव होति, लोके हि कत्थचि कत्थचि वोहारविसये सेसं कत्वा वाचं भणति, तथा हि कोचि एकं गेहे पटियत्तं खीरं पायेतुकामो त्वं गेहं पविस, पविसित्वा खीरं पिवाति वत्तब्बे वचनसेसं कत्वा पविस खीरन्ति आह, सासनेपि दिस्सति “येसं अय्यानं सूचिया अत्थो, अहं सूचिया”ति च, “यस्स पञ्हेन अत्थो,सो मं पञ्हेन अहं वेय्याकरणेना”ति; तस्मा एत्थ संसयो न कातब्बो।</p>

<p rend="bodytext"></p>
<p rend="bodytext" n="573"><hi rend="paranum">५७३</hi><hi rend="dot">.</hi> <hi rend="bold">यत्थिद्धियन्तरधायति।</hi></p>
<p rend="bodytext">यस्मिं ठाने कोचि इद्धिया अन्तरधायति, तं ठानभूतं कारकं ओकाससञ्ञं होति – सा देवता अन्तरहिता पब्बते गन्धमादने; जेतवने अन्तरहितो भगवा; ततो सो दुम्मनो यक्खो तत्थेव अन्तरधायथ; अप्पेकच्चे मं अभिवादेत्वा अन्तरधायिंसु। आधारणलक्खणं ओकासकारकं।</p>

<p rend="bodytext"></p>
<p rend="bodytext">- इति छकारकं पकासितं होति।</p>

<p rend="bodytext"></p>

<p rend="bodytext"></p>
<p rend="bodytext">इदानि समानविसयं कारकछक्कं वुच्चते –</p>

<p rend="bodytext"></p>
<p rend="bodytext">यो यत्थ येन यं वा करोति, तानि कत्तु-ओकास-करण-कम्मानि – पुरिसो अरञ्ञे हत्थेन कम्मं करोति, सब्बत्थ कत्ता नेतब्बो। यं यस्स यत्थ वा देति, तानि कम्म-सम्पदानोकासानि – दानं भिक्खुस्स अदासि, दानं भिक्खुम्हि देति, यत्थ दिन्नं महप्फलं। यतो यत्थ जायति, तानि अपादानोकासानि – यस्मा सो जायते गिनि, चोरा भयं जायति, यत्थ सो जायति धीरो। यं यत्थ यतो वा गण्हाति, तानि कम्मोकासापादानानि – ब्राह्मणं हत्थे गण्हाति, मद्दिं हत्थे गहेत्वान, नागं गहेत्वा सोण्डाय, आचरियस्स सन्तिके सिप्पं गण्हाति – आचरियुपज्झायेहि सिक्खं गण्हाति। गरू पन सत्तमीविसये पुरिसस्स बाहासु गहेत्वा, बोधिसत्तस्स मुद्धनि चुम्बित्वाति उदाहरित्वा कम्मनि सत्तमीविभत्तुप्पत्तिं वदन्ति। तं मद्दिं हत्थे गहेत्वानाति आदिकाय पाळिया दस्सनतो पुरिसं बोधिसत्तन्ति च विभत्तिं विपरिणामेत्वा ठाने येव सत्तमीति गहेतब्बं।</p>
<p rend="bodytext">-	इति समासतो समानविसयंकारकछक्कं पकासितं होति।</p>
<p rend="bodytext" n="574"><hi rend="paranum">५७४</hi><hi rend="dot">.</hi> <hi rend="bold">न छट्ठीविहितत्थो कारकं यथामन्तनं।</hi></p>
<p rend="bodytext">यथा आमन्तनसङ्खातो अत्थो कारकसञ्ञो न होति, तथा छट्ठिया विहितो अत्थो कारकसञ्ञो न होति।</p>

<p rend="bodytext"></p>
<p rend="bodytext" n="575"><hi rend="paranum">५७५</hi><hi rend="dot">.</hi> <hi rend="bold">यस्स सं यस्स वा पति, तं सामि।</hi></p>
<p rend="bodytext">यस्स अत्थजातस्स धनं यस्स वा पति यस्स वा सामि, यस्स वा समूहो, यस्स वा अवयवो, तं अत्थजातं सामिसञ्ञं होति, इधापि वासद्दो विकप्पनत्थो, तेन अञ्ञेपि अत्था योजेतब्बा – रञ्ञो धनं, रञ्ञो पुरिसो, पुरिसस्स राजा, रञ्ञो रट्ठं, रट्ठस्स सामि, अम्बवनस्स अविदूरे, धञ्ञानं रासि, रुक्खस्स साखा, सुवण्णस्स विकति, भट्ठधञ्ञानं सत्तु इच्चेवमादीनि भवन्ति। किरीयाभिसम्बन्धाभावा नेसा कारकता सम्भवति, सामिभावो हि किरिया-कारकभावस्स फलभावेन गहितो, तथा हि रञ्ञो पुरिसोति वुत्ते, यस्मा राजा ददाति, पुरिसो च पटिग्गण्हाति, तस्मा राजपुरिसोति विञ्ञायति, एवं भच्चभावेन वा सन्तकभावेन वा सामिभावेन वा समीप-समूहावयवादिभावेन वा यो कोचि यस्स आयत्तो, तस्स सब्बस्स सो सम्बन्धाकारभूतो अत्थो सामी नामाति गहेतब्बो, तस्मा धनसम्बन्धे छट्ठी, सामिसम्बन्धे छट्ठी, समीपसम्बन्धे छट्ठी, समूहसम्बन्धे छट्ठी, अवयवसम्बन्धे छट्ठी, विकारसम्बन्धे छट्ठीति आदिका छट्ठी सामिछट्ठी येव नाम होतीति दट्ठब्बं। एत्थ च सामिछट्ठीति अन्वत्थवसेन वा रूळ्हीवसेन वा सामीति सङ्खं गते अत्थे विहिता छट्ठी सामिछट्ठीति अत्थो गहेतब्बो, तथा हि वक्खति – छट्ठी सामिम्हीति। एत्थाह – रञ्ञो पुरिसोति आदीसु किरियाभिसम्बन्धाभावा सामिनो कारकभावो मा होतु, पितुस्स सरति, पितुस्स इच्छति, रज्जस्स सरिस्ससि, रञ्ञो सम्मतो, मा भिक्खवे पुञ्ञानं भायित्थ; चतुन्नञ्च महाभूतानं उपादाया रूपन्ति च आदीसु पन किरियाभिसम्बन्धस्स विज्जमानत्ता सामिना कारकेन भवितब्बन्ति। तन्न, सुद्धाय छट्ठिया अभावतो, न हेत्थ छट्ठी सुद्धा कम्मादिअत्थेसु वत्तनतो; तथा हि पितरं सरति, सचे भायथ दुक्खं वो, रञ्ञा सम्मतोति आदयोपि पयोगा दिस्सन्ति, तस्मा तादिसेसु ठानेसु किरियाभिसम्बन्धे सतिपि कम्मादिअत्थेसु वत्तनतो सामिनो कारकता न भवति। एवं होतु, यथा अप्पो सग्गाय गच्छतीति एत्थ अप्पो सग्गं गच्छतीति कम्मत्थे विज्जमानेपि किरियाभिसम्बन्धस्सुपलब्भनतो सम्पदानस्स कारकभावो होति येव, तथा इधापि सामिनो कारकभावो होतूति। सच्चं भवितब्बं, पोराणेहि इदं ठानं न विचारितं, कारकानं हि छब्बिधत्तं एव तेहि वुत्तं; मयं पन सासने युत्तिं पटिसरणं कत्वा अत्थञ्च गरुं कत्वा तथारूपस्स सामिनो कारकभावो इच्छितब्बोति मञ्ञाम, केवलं पन पोराणेहि अवुत्तत्ता न वदाम; सुट्ठु विचारेतब्बं।</p>

<p rend="bodytext"></p>
<p rend="bodytext" n="576"><hi rend="paranum">५७६</hi><hi rend="dot">.</hi> <hi rend="bold">यं आलपति, तदामन्तनं।</hi></p>
<p rend="bodytext">यं वत्थुं आलपति अभिमुखं करोति, तं आमन्तनसञ्ञं होति – भो महाराज, भो पुरिस, भो देवदत्त। आमन्तीयते तन्ति आमन्तनं; आमन्तनञ्च नाम पगेव लद्धसरूपस्स अभिमुखीकरणं, कताभिमुखो तु पच्छा किरियाय योजीयति – गच्छ भुञ्जाति। तस्मा आमन्तनसमये किरियायोगाभावतो नेतं कारकवोहारं लभति। यं पन इदानि विधातब्बं, न तत्थ आमन्तनवोहारो, कथं हि नाम अविज्जमानं आमन्तीयति; तथा हि बुद्धत्तप्पत्ते येव भगवति “बुद्ध”इति आमन्तनवोहारो दिस्सति – “नमो ते बुद्ध वीरत्थू”ति, न अबुद्धभूते बोधिसत्ते; रज्जाभिसेकं पत्ते येव च पुग्गलम्हि “राज”इति आमन्तनवोहारो दिस्सति “धम्मञ्चर महाराजा”ति, न अराजभूते, - तस्मा त्वं राजा भवाति इदानि विधातब्बे वत्थुम्हि तं आमन्तनं नत्थि; यञ्च पन इदानि अविधातब्बं सभावेनेव अविज्जमानं, तं आमन्तीयतु – भो अभाव, भो ससविसाण, भो वञ्झापुत्ताति, न च तं पमाणं।</p>

<p rend="bodytext"></p>
<p rend="bodytext" n="577"><hi rend="paranum">५७७</hi><hi rend="dot">.</hi> <hi rend="bold">लिङ्गत्थे पठमा।</hi></p>
<p rend="bodytext">लिङ्गत्थाभिधानमत्ते पठमा विभत्ति होति – पुरिसो, पुरिसा, इत्थी, कुलं, पठवीधातु, आपोधातु, फस्सो, वेदना, निब्बानं, दोणो, खारी, आळ्हकं, एको, द्वे; प परा इच्चेवमादयो सब्बे उपसग्गा योजेतब्बा – अत्थि सक्का लब्भा, ह अथ इच्चेवमादयो केचि निपाता च; दिवा भिय्यो नमो इच्चेते पन पठमत्थे दुतियत्थेपि वत्तन्ति, च-वा-पनादयो पठमादीनं सत्तन्नम्पि अत्थे वत्तन्ति। एत्थ च विसदाविसदोभयरहिताकारवन्तेन तिविधलिङ्गेन अभिहितस्स इत्थिपुरिसादि-कक्खळफुसनादिअत्थस्स तेहि तीहाकारेहि विनिम्मुत्तानं उपसग्गादीनं पकारादिअत्थस्स च लीनस्स गमनतो लिङ्गनतो वा सद्दोयेव लिङ्गन्ति अधिप्पेतो। लिङ्गत्थो नाम पबन्धविसेसाकारेन पवत्तमानरूपादयो उपादाय पञ्ञापीयमानो तदञ्ञानञ्ञभावेन अनिब्बचनीयो समूह-सन्तानादिभेदो उपादापञ्ञत्तिसङ्खातो घटादिवोहारत्थो च पठवी-फस्सादीनं सभावधम्मानं कालदेसादिभेदभिन्नानं विजातियविनिवत्तो सजातियसाधारणो यथासङ्केतं आरोपसिद्धो तज्जापञ्ञत्तिसङ्खातो कक्खळत्तादिसामञ्ञाकारो च। सो पन कम्मादिसंसट्ठो सुद्धो चाति दुतिधो; तत्थ कम्मादीसु दुतियादीनं विधीयमानत्ता कम्मादिसंसग्गरहितो लिङ्ग-सङ्ख्या-परिमाणयुत्तो तब्बिनिमुत्तुपसग्गादिपदत्थभूतो च सुद्धो सद्दत्थो इध लिङ्गत्थो नाम, यो पन आख्यात-कित-तद्धित-समासेहि वुत्तो कम्मादिसंसट्ठो अत्थो, सोपि दुतियादीनं पुन अत्तना वत्तब्बस्स अत्थविसेसस्साभावेन अविसयत्ता च लिङ्गत्थमत्तस्स सम्भवतो च पठमायेव विसयोति वेदितब्बो, अत्रिदं वदाम –</p>
<p rend="gatha1">“पठमावुपसग्गत्थे, केसञ्चत्थे निपातिनं;</p>
<p rend="gatha1">कम्मादत्थे च विहिते, सुद्धे लिङ्गादिकेपि चा”ति।</p>

<p rend="bodytext"></p>
<p rend="bodytext" n="578"><hi rend="paranum">५७८</hi><hi rend="dot">.</hi> <hi rend="bold">आलपने च।</hi></p>
<p rend="bodytext">आलपनत्थाधिके लिङ्गत्थाभिधानमत्ते च पठमा विभत्ति होति – भो पुरिस, भो पुरिसा, एहि सम्म निवत्तस्सु, ओकासं सम्म जानाथ; विक्कम रे महामिग; हरे सखा किस्स नु मं जहासि; अरे दुट्ठचोर; हन्द जे इमं गण्ह; मा भोति कुपिता अहु इच्चेवमादि।</p>

<p rend="bodytext"></p>
<p rend="bodytext" n="579"><hi rend="paranum">५७९</hi><hi rend="dot">.</hi> <hi rend="bold">हेतुम्हि।</hi></p>
<p rend="bodytext">हेतुम्हि च पठमा विभत्ति होति – न अत्तहेतु अलिकं भणन्ति; किं नु जातिं न रोचेसि इच्चेवमादि।</p>

<p rend="bodytext"></p>
<p rend="bodytext" n="580"><hi rend="paranum">५८०</hi><hi rend="dot">.</hi> <hi rend="bold">कम्मत्थे दुतिया।</hi></p>
<p rend="bodytext">रथं करोति, गाविं दोहति।</p>

<p rend="bodytext"></p>
<p rend="bodytext" n="581"><hi rend="paranum">५८१</hi><hi rend="dot">.</hi> <hi rend="bold">कालद्धानं अच्चन्तसंयोगे।</hi></p>
<p rend="bodytext">कालद्धानं दब्ब-गुण-किरियाहि अच्चन्तसंयोगे तेहि कालद्धानवाचीहि लिङ्गेहि दुतिया विभत्ति होति, काले – सत्ताहं गवपानं, मासं मंसोदनं; सरदं रमणीया नदी, सब्बकालं रमणीयं नन्दनं; मासं सज्झायति, मासं अधीते, तयो मासे अभिधम्मं देसेसि; अद्धनि – योजनं वनराजि, योजनं दीघो पब्बतो; कोसं सज्झायति, योजनं कलहं करोन्तो गच्छति। अच्चन्तसंयोगेति किं – मासे मासे भुञ्जति; योजने योजने विहारं पतिट्ठापेसि।</p>

<p rend="bodytext"></p>
<p rend="bodytext" n="582"><hi rend="paranum">५८२</hi><hi rend="dot">.</hi> <hi rend="bold">अन्वादि-धिरादयो कम्मप्पवचनीया।</hi></p>
<p rend="bodytext">अनुआदयो उपसग्गा धिआदयो निपाता च कम्मप्पवचनीयसञ्ञा होन्ति। कम्मं पवचनीयं येसं ते कम्मप्पवचनीया।</p>

<p rend="bodytext"></p>
<p rend="bodytext" n="583"><hi rend="paranum">५८३</hi><hi rend="dot">.</hi> <hi rend="bold">लक्खण-सहत्थे हीने चानु।</hi></p>
<p rend="bodytext">तत्थ अनुसद्दो लक्खणे सहत्थे हीने च कम्मप्पवचनीयसञ्ञो होति – पब्बजितं अनुपब्बजिंसु, नदिं अन्वावसिता बाराणसी, अनु सारिपुत्तं पञ्ञवा।</p>

<p rend="bodytext"></p>
<p rend="bodytext" n="584"><hi rend="paranum">५८४</hi><hi rend="dot">.</hi> <hi rend="bold">इत्थम्भूतक्खान-भाग-वीच्छासु च पति-परानु।</hi></p>
<p rend="bodytext">पति परि अनु इच्चेते लक्खणे इत्थम्भूतक्खाने भागे विच्छायञ्च कम्मप्पवचनीयसञ्ञा होन्ति, लक्खणे – सूरियस्स उग्गमनं पति दिब्बा भक्खा पातुभवेय्युं, रुक्खं पति विज्जोतते चन्दो, रुक्खं परि, रुक्खं अनु; इत्थम्भूतक्खाने – साधु देवदत्तो मातरं पति, मातरं परि, मातरं अनु; भागे – यदेत्थ मं पति सिया, मं परि, तं दीयतु; वीच्छायोगे – अत्थमत्थं पति सद्दो निविसति, रुक्खं रुक्खं पति विज्जोतते चन्दो, रुक्खं रुक्खं परि, रुक्खं रुक्खं अनु।</p>

<p rend="bodytext"></p>
<p rend="bodytext" n="585"><hi rend="paranum">५८५</hi><hi rend="dot">.</hi> <hi rend="bold">लक्खण-वीच्छ-इत्थम्भूतेसु अभि।</hi></p>
<p rend="bodytext">अभिसद्दो लक्खणे वीच्छायं इत्थम्भूते च कम्मप्पवचनीयसञ्ञो होति – तं खो पन भवन्तं गोतमं एवं कल्याणो कित्तिसद्दो अब्भुग्गतो, रुक्खं रुक्खं अभि विज्जोतते चन्दो, साधु देवदत्तो मातरं अभि।</p>

<p rend="bodytext"></p>
** @५८५अ. निपाते।**  
<p rend="bodytext">धी ब्राह्मणस्स हन्तारं; धिरत्थु कण्डिनं सल्लं; धिरत्थु तं विसवन्तं इच्चेवमादि।</p>

<p rend="bodytext"></p>
<p rend="bodytext" n="586"><hi rend="paranum">५८६</hi><hi rend="dot">.</hi> <hi rend="bold">कम्मप्पवचनीययुत्ते।</hi></p>
<p rend="bodytext">कम्मप्पवचनीयसञ्ञेहि निपातोपसग्गेहि युत्ते पयोगे दुतिया विभत्ति होति; उदाहरणानि यथादस्सितानेव।</p>

<p rend="bodytext"></p>
<p rend="bodytext" n="587"><hi rend="paranum">५८७</hi><hi rend="dot">.</hi> <hi rend="bold">गति-बुद्धि-भुज-पठ-हर-कर-सयादीनं कारिते वा।</hi></p>
<p rend="bodytext">गति-बुद्धि-भुज-पठ-हर-कर-सयादीनं पयोगे कारिते दुतिया विभत्ति होति वा – पुरिसो पुरिसं गामं गमयति, पुरिसो पुरिसेन वा, एवं बोधयति, भोजयति, पाठयति, हारयति, कारयति, सयापयति। एवं सब्बत्थ कारिते।</p>

<p rend="bodytext"></p>
<p rend="bodytext" n="588"><hi rend="paranum">५८८</hi><hi rend="dot">.</hi> <hi rend="bold">क्वचि छट्ठीनं अत्थे अन्तरादियोगे।</hi></p>
<p rend="bodytext">छट्ठीनं अत्थे अन्तरादीहि योगे सति क्वचि दुतिया विभत्ति होति, अन्तरा-अभितो-परितो-पति-पटिभातियोगे चायं – अन्तरा च राजगहं अन्तरा च नाळन्दं अद्धानमग्गप्पटिपन्नो होति - सद्दसत्थे पन अन्तरा नदिञ्च गामञ्चाति एको येव अन्तरासद्दो पयुज्जति; अभितो गामं वसति, परितो गामं वसति, नदिं नेरञ्जरं पति, अपिस्सु मं अग्गिवेस्सन तिस्सो उपमायो पटिभंसु।</p>

<p rend="bodytext"></p>
<p rend="bodytext" n="589"><hi rend="paranum">५८९</hi><hi rend="dot">.</hi> <hi rend="bold">ततियासत्तमीनञ्च।</hi></p>
<p rend="bodytext">ततिया-सत्तमीनं अत्थे च क्वचि दुतिया विभत्ति होति – सचे मं समणो गोतमो नालपिस्सति; त्वञ्च मं नाभिभाससि, विना सद्धम्मं कुतो सुखं, उपायं अन्तरेन न अत्थसिद्धि, एवं ततियत्थे; सत्तमियत्थे पन काल-दिसासु उपान्व-अज्झ-आवसस्स पयोगे अधि-सि-ठा-वसानं पयोगे तप्पानचारेसु च दुतिया, काले – पुब्बण्हसमयं निवासेत्वा; एकं समयं भगवा; किञ्चि कालं पुरेजातपच्चयेन पच्चयो; इमं रत्तिं चत्तारो महाराजा; पुरिमं दिसं धतरट्ठो; उपादिपुब्बस्स वसधातुस्स पयोगे – गामं उपवसति, गामं अनुवसति, विहारं अधिवसति, गामं आवसति, अगारं अज्झावसति; अधिपुब्बानं सि-ठा-वसधातूनं पयोगे – पथविं अधिसेस्सति, गामं अधितिट्ठति, गामं अज्झावसति; तप्पानचारेसु – नदिं पिवति, गामं चरति इच्चादि।</p>

<p rend="bodytext"></p>
<p rend="bodytext" n="590"><hi rend="paranum">५९०</hi><hi rend="dot">.</hi> <hi rend="bold">भावनपुंसके दुतियेकवचनं।</hi></p>
<p rend="bodytext">भावनपुंसकसङ्खाते किरियाविसेसने दुतियेकवचनं होति, एत्थ च भावनपुंसकन्ति सासने वोहारो, किरियाविसेसनन्ति सद्दसत्थे। एत्थपन किञ्चापि पुब्बाचरियेहि -</p>
<p rend="gatha1">“किरियाविसेसनानं हि, कम्मत्थे कत्तु सण्ठिति;</p>
<p rend="gatha1">ञायसिद्धा यतो तस्मा, न तदत्थं विसुं विधी”ति</p>
<p rend="bodytext">वुत्तं, तथापि पयोगेसु सोतूनं असम्मोहत्थलक्खणं विधातब्बन्ति अयं आरम्भो कतो। किरियाय असत्वभूताय अव्यत्तलिङ्गत्ता अभेदकसङ्खत्ता साधेतब्बरूपत्ता च तब्बिसेसनमपि नपुंसकं एकवचनन्तं दुतियन्तं पयुज्जते – विसमं चन्दिमसूरिया परिहरन्ति; एकमन्तं अट्ठासि; तं सुणाथ साधुकं मनसि करोथ इच्चेवमादि। तत्थ विसमन्ति विसमेनाकारेन; एकमन्तन्ति एकोकासं, एकपस्सन्ति अत्थो, भुम्मत्थे वा उपयोगवचनं।</p>

<p rend="bodytext"></p>
<p rend="bodytext" n="591"><hi rend="paranum">५९१</hi><hi rend="dot">.</hi> <hi rend="bold">करणे ततिया।</hi></p>
<p rend="bodytext">अग्गिना कुटिं झापेति, धनुना विज्झति।</p>

<p rend="bodytext"></p>
<p rend="bodytext" n="592"><hi rend="paranum">५९२</hi><hi rend="dot">.</hi> <hi rend="bold">सहादियोगे च।</hi></p>
<p rend="bodytext">सह सद्धिं समं नाना विना अलं इच्चेवमादीहि योगे ततिया विभत्ति होति, तत्थ सहसद्देन योगो किरिया-गुण-दब्बसमवाये सम्भवति, यथा – वितक्केन सह वत्तति; पुत्तेन सह थूलो, अन्तेवासिक-सद्धिविहारिकेहि सह आचरियुपज्झायानं लाभो; निसीदि भगवा सद्धिं भिक्खुसङ्घेन; सहस्सेन समं मिता; सब्बेहि मे पियेहि मनापेहि नानाभावो विनाभावो; सङ्घो विना पि गग्गेन उपोसथं करेय्य; अलन्ते इध वासेन; किं मे एकेन तिण्णेन, पुरिसेन थामदस्सिना; किन्ते जटाहि दुम्मेध; किन्ते वक्कलि इमिना पूतिकायेन दिट्ठेन इच्चेवमादि।</p>

<p rend="bodytext"></p>
<p rend="bodytext" n="593"><hi rend="paranum">५९३</hi><hi rend="dot">.</hi> <hi rend="bold">सहत्थे।</hi></p>
<p rend="bodytext">सहत्थे च ततिया विभत्ति होति – देवदत्तो राजगहं पाविसि कोकालिकेन पच्छासमणेन, दुक्खो बालेहि संवासो।</p>

<p rend="bodytext"></p>
<p rend="bodytext" n="594"><hi rend="paranum">५९४</hi><hi rend="dot">.</hi> <hi rend="bold">कत्तरि पठमा ततिया च।</hi></p>
<p rend="bodytext">आख्याताभिहिते कत्तरि पठमा विभत्ति होति, किताख्यातेहि अनभिहिते कत्तरि ततिया विभत्ति होति – भगवा धम्मं देसेति, भगवता धम्मो देसियति, अहि नरं दंसति, अहिना दट्ठो नरो।</p>

<p rend="bodytext"></p>
<p rend="bodytext" n="595"><hi rend="paranum">५९५</hi><hi rend="dot">.</hi> <hi rend="bold">दुतियत्थे ततिया।</hi></p>
<p rend="bodytext">दुतियत्थे ततिया विभत्ति होति – तिलेहि खेत्ते वपति, संविभजेथ नो रज्जेन। एत्थ हि तिलेहीति तिलानि, अथ वा हि ति निपातमत्तं, तिलेति उपयोगवचनन्तं, “चक्खुञ्च पटिच्च रूपे च उप्पज्जति चक्खुविञ्ञाण”न्ति एत्थ रूपेति पदं विय।</p>

<p rend="bodytext"></p>
<p rend="bodytext" n="596"><hi rend="paranum">५९६</hi><hi rend="dot">.</hi> <hi rend="bold">पञ्चमियत्थे।</hi></p>
<p rend="bodytext">पञ्चमियत्थे च ततिया विभत्ति होति – सुमुत्ता मयं तेन महासमणेन; पथव्या एकरज्जेन, सग्गस्स गमनेन वा सब्बलोकाधिपच्चेन, सोतापत्तिफलं वरन्ति।</p>

<p rend="bodytext"></p>
<p rend="bodytext" n="597"><hi rend="paranum">५९७</hi><hi rend="dot">.</hi> <hi rend="bold">पच्चत्ते।</hi></p>
<p rend="bodytext">पच्चत्ते च ततिया विभत्ति होति – मणिना मे अत्थो। गरू पन “अत्तनाव अत्तानं सम्मन्नी”ति पयोगमपि इच्छन्ति, तं न युज्जति; एत्थ हि भिक्खु कत्ता भवति, तस्मा अत्तना वाति इदं विसेसनं भवति, तञ्च परेहि सम्मन्ननं निवत्तेति; यथा पन अत्तना च पाणातिपाती होति, परे च पाणातिपाते समादपेतीति एत्थ पुग्गलो अत्ता च पाणातिपाती होतीति पठमायत्थो नुपपज्जति, पुग्गलो सयञ्च पाणातिपाती होतीति ततियायत्थो येवूपपज्जति, तथा “अत्तनाव अत्तानं सम्मन्नी”ति एत्थ भिक्खु अत्ताव अत्तानं सम्मन्नीति पठमायत्थो नुपपज्जति, भिक्खु सयमेव अत्तानं सम्मन्नीति ततियायत्थो येवूपपज्जत – अयं पन सयंसद्दो ततियायत्थे वत्तति, अत्तनासद्दस्स च सयंसद्देन समानत्थता अतिविय सासने पसिद्धा, तस्मा अत्तनासद्दो ततियत्थे येव ततियावचनन्तो हुत्वा सम्मन्ननं विसेसेतीति दट्ठब्बं। अपरो नयो – अत्तनाति अयं सद्दो विभत्यन्तपटिरूपको अव्ययसद्दोति।</p>

<p rend="bodytext"></p>
<p rend="bodytext" n="598"><hi rend="paranum">५९८</hi><hi rend="dot">.</hi> <hi rend="bold">इत्थम्भूतलक्खणे।</hi></p>
<p rend="bodytext">इमं पकारं पत्तो पुग्गलोति एवं वत्तब्बस्स इत्थम्भूतस्स लक्खणे ततिया विभत्ति होति – सा भिन्नेन सीसेन पग्घरन्तेन लोहितेन पटिविसकानं उज्झापेसि; ऊनपञ्चबन्धनेन पत्तेन अञ्ञं नवं पत्तं चेतापेय्य। तत्थ भिन्नेन सीसेनाति भिन्नसीसा हुत्वा, एस नयो इतरत्रापि। इति बुद्धसासने द्वीसु समानाधिकरणपदेसु ठितेसु इत्थम्भूतलक्खणं भवति; सद्दसत्थे पन विना समानाधिकरणपदं इत्थम्भूतलक्खणं वदन्ति – तिदण्डकेन परिब्बाजकमदक्खीति, तिदण्डकेन उपलक्खितं परिब्बाजकमदक्खीति अत्थो, एवं सेतच्छत्तेन राजानमदक्खीति एत्थापि।</p>

<p rend="bodytext"></p>
<p rend="bodytext" n="599"><hi rend="paranum">५९९</hi><hi rend="dot">.</hi> <hi rend="bold">किरियापवग्गे।</hi></p>
<p rend="bodytext">किरियाय आसुं परिनिट्ठापनं किरियापवग्गो, तस्मिं ततिया विभत्ति होति – एकाहेनेव बाराणसिं पायासि, नवहि मासेहि विहारं निट्ठापेसि।</p>

<p rend="bodytext"></p>
<p rend="bodytext" n="600"><hi rend="paranum">६००</hi><hi rend="dot">.</hi> <hi rend="bold">पुब्ब-सदिस-सम-ऊन-कलह-निपुण-मिस्सक-सखिलादियोगे।</hi></p>
<p rend="bodytext">पुब्ब सदिस इच्चेवमादीहि योगे च ततिया विभत्ति होति – मासेन पुब्बो, पितरा सदिसो, मातरा समो, कहापणेन ऊनो, असिना कलहो, वाचाय कलहो, आचारेन निपुणो, वाचाय निपुणो, गुळेन मिस्सको, तिलेन मिस्सको, वाचाय सखिलो इच्चेवमादि।</p>

<p rend="bodytext"></p>
<p rend="bodytext" n="601"><hi rend="paranum">६०१</hi><hi rend="dot">.</hi> <hi rend="bold">हेतुत्थप्पयोगे।</hi></p>
<p rend="bodytext">हेतुत्थे च हेतुत्थप्पयोगे च ततिया विभत्ति होति – अन्नेन वसति, सद्धाय तरति ओघं; येन भगवा तेनुपसङ्कमि; न जच्चा वसलो होति, सतेन बद्धो नरो - एवं हेतुत्थे; केन निमित्तेन; केन वण्णेन, केन हेतुना, केनट्ठेन, केन पच्चयेन - एवं हेतुत्थप्पयोगे।</p>

<p rend="bodytext"></p>
<p rend="bodytext" n="602"><hi rend="paranum">६०२</hi><hi rend="dot">.</hi> <hi rend="bold">सत्तमियत्थे।</hi></p>
<p rend="bodytext">सत्तमियत्थे च ततिया विभत्ति होति, काल-अद्धान-दिसा-देसादीसु चायं – तेन समयेन; तेन कालेन; कालेन धम्मसवनं; सो वो ममच्चयेन सत्था; मासेन भुञ्जति, योजनेन धावति, दक्खिणेन विरूळ्हको; येन भगवा तेनुपसङ्कमि इच्चेवमादि।</p>

<p rend="bodytext"></p>
<p rend="bodytext" n="603"><hi rend="paranum">६०३</hi><hi rend="dot">.</hi> <hi rend="bold">येन अङ्गविकारो।</hi></p>
<p rend="bodytext">येन व्याधिमता अङ्गेन अङ्गिनो विकारो लक्खियति, तत्थ ततिया विभत्ति होति – अक्खिना काणो, हत्थेन कुणी, पादेन खञ्जो, पिट्ठिया खुज्जो।</p>

<p rend="bodytext"></p>
<p rend="bodytext" n="604"><hi rend="paranum">६०४</hi><hi rend="dot">.</hi> <hi rend="bold">विसेसने पकतिआदीसु च।</hi></p>
<p rend="bodytext">विसेसीयति विसेसितब्बं अनेनाति विसेसनं, गोत्तादि, तस्मिं गोत्त-नाम-जाति-सिप्प-वयोगुणालङ्कारसङ्खाते विसेसनत्थे पकतिआदीसु च ततिया विभत्ति होति – गोत्तेन गोतमो नाथो; सारिपुत्तोति नामेन विस्सुतो पञ्ञवा च सो; जातिया खत्तियो बुद्धो; जातिया सत्तवस्सिको, सिप्पेन नळकारो सो, एकूनतिंसो वयसा सुभद्द; विज्जाय साधु, तपसा उत्तमो, सुवण्णेन अभिरूपो, येहि अलङ्कारेहि मद्दी असोभथ; पकतिया अभिरूपो, येभुय्येन चम्पेय्यका ब्राह्मणगहपतिका भगवन्तं दस्सनायोपसङ्कमिंसु; विसमेन धावति, द्विदोणेन धञ्ञं किणाति, सहस्सेन अस्सके विक्किणाति इच्चादि।</p>

<p rend="bodytext"></p>
<p rend="bodytext" n="605"><hi rend="paranum">६०५</hi><hi rend="dot">.</hi> <hi rend="bold">सम्पदाने चतुत्थी।</hi></p>
<p rend="bodytext">बुद्धस्स दानं देति, दाता होति समणस्स वा ब्राह्मणस्स वा।</p>

<p rend="bodytext"></p>
<p rend="bodytext" n="606"><hi rend="paranum">६०६</hi><hi rend="dot">.</hi> <hi rend="bold">नमो-सोत्थि-स्वागतादियोगे च।</hi></p>
<p rend="bodytext">नमो-सोत्थि-स्वागतं इच्चादीहि योगे च चतुत्थी विभत्ति होति – नमो ते बुद्धवीरत्थु; नमो करोहि नागस्स; सोत्थि पजानं, सब्बसत्तानं सुवत्थि होतु; स्वागतं ते महाराज अथो ते अदुरागतं; स्वागतं वत मे आसि।</p>

<p rend="bodytext"></p>
<p rend="bodytext" n="607"><hi rend="paranum">६०७</hi><hi rend="dot">.</hi> <hi rend="bold">अपादाने पञ्चमी।</hi></p>
<p rend="bodytext">पापा चित्तं निवारये; अब्भा मुत्तोव चन्दिमा; भया मुच्चति सो नरो।</p>

<p rend="bodytext"></p>
<p rend="bodytext" n="608"><hi rend="paranum">६०८</hi><hi rend="dot">.</hi> <hi rend="bold">कारणत्थे च।</hi></p>
<p rend="bodytext">कारणत्थे च पञ्चमी विभत्ति होति – अननुबोधा अप्पटिवेधा; चतुन्नं अरियसच्चानं यथाभूतं अदस्सना; अविज्जापच्चया सङ्खारा।</p>

<p rend="bodytext"></p>
<p rend="bodytext" n="609"><hi rend="paranum">६०९</hi><hi rend="dot">.</hi> <hi rend="bold">छट्ठी सामिम्हि।</hi></p>
<p rend="bodytext">अन्वत्थवसेन वा रूळ्हिवसेनवा सामीति सङ्खं गते अत्थे छट्ठी विभत्ति होति – रञ्ञो धनं, देवानमिन्दो, अम्बवनस्स अविदूरे, रासि सुवण्णस्स, अञ्ञेपि छट्ठीपयोगा योजेतब्बा, यस्स सं यस्स वा पति तं सामीति एत्थ विकप्पनत्थेन वासद्देन सब्बेसम्पि छट्ठीपयोगानं गहितत्ता।</p>

<p rend="bodytext"></p>
<p rend="bodytext" n="610"><hi rend="paranum">६१०</hi><hi rend="dot">.</hi> <hi rend="bold">किरियाकारकजाते अस्सेदं इति भावहेतुम्हि।</hi></p>
<p rend="bodytext">अथ वा किरियाकारकतो जाते अस्स इदन्ति भावहेतुभूते अत्थे छट्ठीविभत्ति होति – रञ्ञो पुरिसो, देवानं राजा इच्चेवमादि।</p>

<p rend="bodytext"></p>
<p rend="bodytext" n="611"><hi rend="paranum">६११</hi><hi rend="dot">.</hi> <hi rend="bold">भावहेतुमत्ते।</hi></p>
<p rend="bodytext">अस्स इदन्ति भावहेतुमत्ते छट्ठी विभत्ति होति – भिक्खुनो पटिविसं, भिक्खुनो मुखं, पब्बतकूटस्स छाया, कुवेरस्स बलि इच्चेवमादि।</p>

<p rend="bodytext"></p>
<p rend="bodytext" n="612"><hi rend="paranum">६१२</hi><hi rend="dot">.</hi> <hi rend="bold">सम्बन्ध-सम्बन्धिसम्बन्धेसु।</hi></p>
<p rend="bodytext">सुद्धसम्बन्धे च सम्बन्धीभावं उपगते सम्बन्धे च छट्ठी विभत्ति होति – रञ्ञो पुरोहितस्स दासो, रञ्ञो पुत्तस्स घरं, अहं कपिलवत्थुस्मिं साकियानं पुरुत्तमे सुद्धोदनस्स पुत्तस्स कण्टको सहजो अहुं।</p>

<p rend="bodytext"></p>
<p rend="bodytext" n="613"><hi rend="paranum">६१३</hi><hi rend="dot">.</hi> <hi rend="bold">विसेसन-विसेसितब्बानं वा सम्बन्धनं सम्बन्धो।</hi></p>
<p rend="bodytext">अथ वा विसेसनस्स विसेसितब्बस्स च द्विन्नं अञ्ञमञ्ञं सम्बन्धनं सम्बन्धो नामाति वेदितब्बं।</p>

<p rend="bodytext"></p>
<p rend="bodytext" n="614"><hi rend="paranum">६१४</hi><hi rend="dot">.</hi> <hi rend="bold">सम्बन्धद्वयाधारे।</hi></p>
<p rend="bodytext">सम्बन्धद्वयाधारे छट्ठी विभत्ति होति – रञ्ञो पुरिसेन इच्चेवमादि।</p>

<p rend="bodytext"></p>
<p rend="bodytext" n="615"><hi rend="paranum">६१५</hi><hi rend="dot">.</hi> <hi rend="bold">भागविसिट्ठत्थे।</hi></p>
<p rend="bodytext">भागेन विसेसिते अत्थे छट्ठी विभत्ति होति – गिम्हानं पच्छिमे मासे, वस्सानं ततिये मासे, कप्पस्स ततियो भागो।</p>

<p rend="bodytext"></p>
<p rend="bodytext" n="616"><hi rend="paranum">६१६</hi><hi rend="dot">.</hi> <hi rend="bold">अभेदे भेदोपचारे।</hi></p>
<p rend="bodytext">सिलापुत्तस्स सरीरं; पासाणसारं खणसि कणिकारस्स दारुना।</p>

<p rend="bodytext"></p>
<p rend="bodytext" n="617"><hi rend="paranum">६१७</hi><hi rend="dot">.</hi> <hi rend="bold">छवसीसतो तक्कतभाजने।</hi></p>
<p rend="bodytext">छवसीसस्स पत्तो।</p>

<p rend="bodytext"></p>
<p rend="bodytext" n="618"><hi rend="paranum">६१८</hi><hi rend="dot">.</hi> <hi rend="bold">विसिलेसे।</hi></p>
<p rend="bodytext">सन्धिनो मोक्खो।</p>

<p rend="bodytext"></p>
<p rend="bodytext" n="619"><hi rend="paranum">६१९</hi><hi rend="dot">.</hi> <hi rend="bold">रुजतियोगे।</hi></p>
<p rend="bodytext">देवदत्तस्स रुजति।</p>

<p rend="bodytext"></p>
<p rend="bodytext" n="620"><hi rend="paranum">६२०</hi><hi rend="dot">.</hi> <hi rend="bold">परिमाण-गणनयोगे।</hi></p>
<p rend="bodytext">तिलानं मुट्ठि, सिप्पिकानं सतं नत्थि।</p>

<p rend="bodytext"></p>
<p rend="bodytext" n="621"><hi rend="paranum">६२१</hi><hi rend="dot">.</hi> <hi rend="bold">अव्यय-दिसायोगे।</hi></p>
<p rend="bodytext">वसलस्स कत्वा, तस्स पुरतो पातुरहोसि, तस्स पच्छतो, आरका च विजानतं, नगरस्स दक्खिणतो।</p>

<p rend="bodytext"></p>
<p rend="bodytext" n="622"><hi rend="paranum">६२२</hi><hi rend="dot">.</hi> <hi rend="bold">पदयोगे।</hi></p>
<p rend="bodytext">पमादो मच्चुनो पदं, सब्बधम्मानं पदं सीलं।</p>

<p rend="bodytext"></p>
<p rend="bodytext" n="623"><hi rend="paranum">६२३</hi><hi rend="dot">.</hi> <hi rend="bold">भावत्थयोगे।</hi></p>
<p rend="bodytext">पञ्ञाय पटुभावो, रूपस्स लहुता।</p>

<p rend="bodytext"></p>
<p rend="bodytext" n="624"><hi rend="paranum">६२४</hi><hi rend="dot">.</hi> <hi rend="bold">हेतुयोगे।</hi></p>
<p rend="bodytext">बुद्धस्स हेतु वसति, एकस्स कारणा मय्हं हिंसेय्य बहुको जनो।</p>

<p rend="bodytext"></p>
<p rend="bodytext" n="625"><hi rend="paranum">६२५</hi><hi rend="dot">.</hi> <hi rend="bold">उज्झापनादियोगे।</hi></p>
<p rend="bodytext">महासेनापतीनं उज्झापेतब्बं विक्कन्दितब्बं विरवितब्बं; पटिविस्सकानं उज्झापेसि। क्वचि न भवति – उज्झापेत्वान भूतानि तम्हा ठाना अपक्कमीति।</p>

<p rend="bodytext"></p>
<p rend="bodytext" n="626"><hi rend="paranum">६२६</hi><hi rend="dot">.</hi> <hi rend="bold">भावसाधनादियोगे।</hi></p>
<p rend="bodytext">रूपस्स उपचयो; खन्धानं जीरणं भेदो; तेसं तेसं सत्तानं ... चुति; नत्थि नासाय रूहना; धातूनं गमनं; अञ्जनानं खयो; अच्छरियो गोणानं दोहो अगोपालकेन, अच्छरियो अरजकेन वत्थानं रागो, साधु खलु पयसो पानं यञ्ञदत्तेन, रागादीनं खयो निब्बानं, कामानं एतं निस्सरणं यदिदं नेक्खम्मं, बीजानं अभिसङ्खारो, अरियधम्मस्स पटिलाभो, पुञ्ञानं अभिसन्दो, अग्गिनो होमो, सिक्खापदानं पञ्ञत्ति इच्चेवमादि।</p>

<p rend="bodytext"></p>
<p rend="bodytext" n="627"><hi rend="paranum">६२७</hi><hi rend="dot">.</hi> <hi rend="bold">यु-ण्वु-तुपच्चयानं कम्मनि।</hi></p>
<p rend="bodytext">मोहो ञेय्यस्सावरणो, वणस्स रोपनं तेलं, रुक्खस्स छेदनो फरसु, पादस्स उक्खिपनं, अविसंवादको लोकस्स, पथविया कस्सको, कम्मस्स कारको नत्थि, सहसा कम्मस्स कत्तारो इच्चादि।</p>

<p rend="bodytext"></p>
<p rend="bodytext" n="628"><hi rend="paranum">६२८</hi><hi rend="dot">.</hi> <hi rend="bold">भीरुतायोगे दुतिया-ततियायो च।</hi></p>
<p rend="bodytext">भीरुतायोगे छट्ठी विभत्ति होति, दुतिया-ततियाविभत्तियो च। इदं पन लक्खणं पाळिनया-येवानुकूलं कत्वा पञ्चमीपटिसेधनत्थं वुत्तं; गरू पन भयप्पयोगे पञ्चमिं येव इच्छन्ति, यत्थहि पञ्चमी न दिस्सति, तत्थ पयोगे विभत्तिविपल्लासवसेन पञ्चमियत्थं भणन्ति। मा भिक्खवे पुञ्ञानं भायित्थ; भीतो चतुन्नं आसीविसानं; मुसावादस्स ओत्तप्पं; सब्बे तसन्ति दण्डस्स, सब्बे भायन्ति मच्चुनो; भायथ दुक्खन्तं; नाहं भायामि आवुसो; न मं कोचि उत्तसति; ओत्तप्पति ओत्तप्पितब्बेन एवं भीरुतायोगे छट्ठी-दुतिया-ततियायो भवन्ति। अत्रिदं वुच्चति  –</p>
<p rend="gatha1">छट्ठी च भीरुतायोगे, दुतिया ततियापि च।</p>
<p rend="gatha1">तीणेव पाळियं होन्ति, न तु सम्भोति पञ्चमी॥</p>
<p rend="bodytext">पाळियन्ति किमत्थं – चोरा भयं जायतीति आदीसु अपाळिप्पदेसेसु पञ्चमी होतीति दस्सनत्थं। एत्थाह – ननु च भो पाळियम्पि “यतो खेमं ततो भय”न्ति भीरुतायोगे पञ्चमीपयोगो दिस्सतीति। तं न उपात्तविसयत्ता  तस्स पयोगस्स; तत्थ हि उप्पन्नन्ति अज्झाहरित्वा योजेतब्बं, तथा हि “जातं सरणतो भय”न्ति तंवण्णविसया अञ्ञा तादिसी पाळि दिस्सति; अपि च चोरा भयं जायतीति एत्थापि जायतिसद्दवसेनेव पञ्चमी अवस्सं लब्भतीति दट्ठब्बं।</p>

<p rend="bodytext"></p>
<p rend="bodytext" n="629"><hi rend="paranum">६२९</hi><hi rend="dot">.</hi> <hi rend="bold">आगमि-ट्ठानितो च।</hi></p>
<p rend="bodytext">पुथस्स आगमो, ओ अवस्साति च निदस्सनं।</p>

<p rend="bodytext"></p>
<p rend="bodytext" n="630"><hi rend="paranum">६३०</hi><hi rend="dot">.</hi> <hi rend="bold">ओकासे सत्तमी।</hi></p>
<p rend="bodytext">गम्भीरे गाधमेधति; पापस्मिं रमति मनो; भगवति ब्रह्मचरियं वुस्सति कुलपुत्तो, कंसपातियं भुञ्जति।</p>

<p rend="bodytext"></p>
<p rend="bodytext" n="631"><hi rend="paranum">६३१</hi><hi rend="dot">.</hi> <hi rend="bold">सामि-इस्सराधिपति-दायाद-सक्खि-पतिभू-पसुत-कुसलादीहि।</hi></p>
<p rend="bodytext">सामि इस्सर अधिपति दायाद सक्खि पतिभू पसुत कुसल इच्चेवमादीहि योगे छट्ठी विभत्ति होति सत्तमी च – गोणानं सामी, गोणेसु सामी, एवं इस्सरो, अधिपति, दायादो, सक्खि, पतिभू, पसुतो, कुसलो; अत्थानं कोविदो, अत्थेसु कोविदो, अमच्चे तात जानाहि, धीरे अत्थस्स कोविदे।</p>

<p rend="bodytext"></p>
<p rend="bodytext" n="632"><hi rend="paranum">६३२</hi><hi rend="dot">.</hi> <hi rend="bold">उब्बाहने च।</hi></p>
<p rend="bodytext">उब्बाहनसङ्खाते निद्धारणे छट्ठी विभत्ति होति सत्तमी च, एत्थ च उब्बाहनन्ति सासने वोहारो, निद्धारणन्ति सद्दसत्थे। तत्थुब्बाहनं नाम जाति-गुण-किरियाहि रासितो उद्धरित्वा नीहरणं, निद्धारणं नाम तेहि एव जातिआदीहि समुदायतो एकस्स पुथक्करणं नीहरित्वा धारणं, उभयम्पि पनेतं व्यञ्जनमत्तेन नानं, अत्थतो पन निन्नानाकरणं। तस्मिं निद्धारणे गम्ममाने समुदायवाचिलिङ्गम्हा छट्ठी विभत्ति होति सत्तमी च – मनुस्सानं खत्तियो सूरतमो, मनुस्सेसु खत्तियो सूरतमो, कण्हा गावीनं सम्पन्नखीरतमा, कण्हा गावीसु सम्पन्नखीरतमा, सामा नारीनं दस्सनीयतमा, सामा नारीसु दस्सनीयतमा, पथिकानं धावन्तो सीघतमो, पथिकेसु धावन्तो सीघतमो इच्चेवमादि - येभुय्येन बहुवचनप्पयोगो, “अधिपतिपच्चये सहजाताधिपति नामधम्मेकदेसो”ति इदं एकवचनन्तं सत्तमीनिद्धारणं।</p>

<p rend="bodytext"></p>
<p rend="bodytext" n="633"><hi rend="paranum">६३३</hi><hi rend="dot">.</hi> <hi rend="bold">अनादरम्हि च।</hi></p>
<p rend="bodytext">अनादरम्हि च गम्यमाने भाववता लिङ्गम्हा छट्ठी विभत्ति होति सत्तमी च – रुदतो दारकस्स पब्बजि, रुदन्तस्मिं दारके पब्बजि, आकोटयन्तो ते नेति सिविराजस्स पेक्खतो; मच्चु गच्छति आदाय पेक्खमाने महाजने।</p>

<p rend="bodytext"></p>
<p rend="bodytext" n="634"><hi rend="paranum">६३४</hi><hi rend="dot">.</hi> <hi rend="bold">क्वचि ततिया-सत्तमियत्थे छट्ठी।</hi></p>
<p rend="bodytext">एत्थायं नियमो – कत्तरि कितप्पच्चययोगे – बुद्धघोसस्स कति, बुद्धघोसेन वा, एवं कच्चायनस्स कति, कच्चायनेन वा, रञ्ञो सम्मतो, रञ्ञा वा, एवं रञ्ञो पूजितो, रञ्ञो सक्कतो, रञ्ञो अपचितो, रञ्ञो मानितो; अमतं तेसं भिक्खवे अपरिभुत्तं येसं कायगतासति अपरिभुत्ता। गरू पन “कता मे कल्याणा अनेकरूपा”ति एत्थापि ततियत्थे छट्ठिमिच्छन्ति। तम्पि “तदा हि पकतं कम्मं, मम तुय्हञ्च मारिसा”ति दस्सनतो युज्जतेव।</p>

<p rend="bodytext"></p>
<p rend="bodytext" n="635"><hi rend="paranum">६३५</hi><hi rend="dot">.</hi> <hi rend="bold">ततियत्थे वा ततिया।</hi></p>
<p rend="bodytext">तथा हि द्वाधिप्पायिकोपि पयोगो दिस्सति, यथा  – अग्गस्स दाता मेधावीति।</p>

<p rend="bodytext"></p>
<p rend="bodytext" n="636"><hi rend="paranum">६३६</hi><hi rend="dot">.</hi> <hi rend="bold">यजस्स करणे।</hi></p>
<p rend="bodytext">घतस्स अग्गिं यजति, घतेन वा, एवं पुप्फस्स बुद्धं यजति।</p>

<p rend="bodytext"></p>
<p rend="bodytext" n="637"><hi rend="paranum">६३७</hi><hi rend="dot">.</hi> <hi rend="bold">पूरितत्थयोगे।</hi></p>
<p rend="bodytext">पूरति धीरो पुञ्ञस्स, पुञ्ञेनाति अत्थो; पत्तं ओदनस्स पूरेत्वा, इममेव कायं पूरं नानप्पकारस्स असुचिनो पच्चवेक्खति।</p>

<p rend="bodytext"></p>
<p rend="bodytext" n="638"><hi rend="paranum">६३८</hi><hi rend="dot">.</hi> <hi rend="bold">तुल्यत्थ-किं-अलमादियोगे।</hi></p>
<p rend="bodytext">पितुस्स तुल्यो, पितरा तुल्यो वा, मातुया सदिसो, मातरा सदिसो वा, किं तेत्थ चतुमट्ठस्स, किं तेन चतुमट्ठेनाति अत्थो, अलं तस्स चतुमट्ठस्स, अस्समो सुकतो मय्हं एवं ततियत्थे छट्ठी भवति।</p>

<p rend="bodytext"></p>
<p rend="bodytext" n="639"><hi rend="paranum">६३९</hi><hi rend="dot">.</hi> <hi rend="bold">सत्तमियत्थे कुसलादियोगे।</hi></p>
<p rend="bodytext">कुसला नच्चगीतस्स, सिक्खिता चतुरित्थियो, कुसुलो त्वं रथस्स अङ्गपच्चङ्गानं; कुसलो मग्गस्स कुसलो अमग्गस्स; सन्ति हि भन्ते उळारा यक्खा भगवतो पसन्ना; दिवसस्स तिक्खत्तुं, दिवसे तिक्खत्तुं वा, मासस्स तिक्खत्तुं, कुतो नु खो त्वं महाराज आगच्छसि दिवा दिवस्साति इच्चेवमादि. एवं सत्तमियत्थे छट्ठी भवति।</p>

<p rend="bodytext"></p>
<p rend="bodytext" n="640"><hi rend="paranum">६४०</hi><hi rend="dot">.</hi> <hi rend="bold">दुतिया-पञ्चमीनञ्च।</hi></p>
<p rend="bodytext">दुतिया-पञ्चमीनञ्च अत्थे क्वचि छट्ठी विभत्ति होति। तत्थ कम्मनि कितकयोगे – तस्स भवन्ति वत्तारो; सहसा कम्मस्स कत्तारो; अमतस्स दाता; चतुन्नं महाभूतानं उपादाय पसादो इच्चेवमादि; तथा सर-इच्छादीनं कम्मनि – मातुया सरति, मातरं सरति, न तेसं कोचि सरति सत्तानं कम्मप्पच्चया, पुत्तस्स इच्छति, पुत्तमिच्छति; करोतिस्स पतियतने च, पतियतनं अभिसङ्खारो – उदकस्स पतिकुरुते, उदकं पतिकुरुते, कण्डस्स पतिकुरुते, कण्डं पतिकुरुते एवं दुतियत्थे छट्ठी भवति। पञ्चमियत्थे विभत्ते परिहानियोगे च – छन्नवुतीनं पासण्डानं धम्मानं पवरं यदिदं सुगतविनयो, छन्नवुतीहि पासण्डेहि धम्मेहि पवरोति अत्थो, “इतो बहिद्धा पासण्डा”ति हि पाळि दिस्सति - अस्सवनता धम्मस्स परिहायन्ति - इध न भवति – “यदिहं तस्स पकुप्पेय्यं ... परिहायिस्सामि सीलतो”ति एवं पञ्चमियत्थे छट्ठी भवति।</p>

<p rend="bodytext"></p>
<p rend="bodytext">गरू पन पञ्चमियत्थे भयत्थयोगेपि छट्ठिमिच्छन्ति – किं नु खो अहं तस्स सुखस्स भायामि; सब्बे तसन्ति दण्डस्स सब्बे भायन्ति मच्चुनो; भीतो चतुन्नं आसीविसानं इच्चादि, तत्थ तस्स सुखस्साति तस्मा सुखाति अत्थो। अत्रायं विनिच्छयो – यथा परिहानियोगे छट्ठी-पञ्चमीनं वसेन पाळियं द्वे पयोगा दिस्सन्ति – धम्मस्स परिहायन्ति; परिहायिस्सामि सीलतो”ति, न तथा भयत्थयोगे द्वे पयोगा दिस्सन्ति, “जातं सरणतो भय”न्ति आदीसु पन जातसद्दादियोगेन सरणतोति आदीनि पञ्चमियन्तानि भवन्ति, न भयत्थयोगवसेन, “यतो खेमं ततो भय”न्ति अत्रापि उप्पन्नन्ति अज्झाहारवसेन ततोति पञ्चमियन्तं पदं भवति, न भयत्थयोगवसेन; तस्मा हेट्ठा विसुं लक्खणं ठपितं। क्वचीति किं – गम्भीरञ्च कथं कत्ता; कालेन धम्मीकथं भासिता होति; परेसं पुञ्ञानि अनुमोदिता; बुज्झिता सच्चानि, कटं कारको, पसवो घातको, तथा निट्ठादीसु – सुखकामी विहारं कतो, रथं कतवन्तो, रथं कतावी, हत्थिस्मिम्पि कतावी, कटं कत्ता, कटं करोन्तो, कटं करानो, कटं कुरुमानो इच्चादि।</p>

<p rend="bodytext"></p>
<p rend="bodytext" n="641"><hi rend="paranum">६४१</hi><hi rend="dot">.</hi> <hi rend="bold">कम्म-करण-निमित्तत्थेसु सत्तमी।</hi></p>
<p rend="bodytext">“सुन्दरा आवुसो इमे आजीवकाभिक्खूसु अभिवादेन्ति” एवं कम्मत्थे; हत्थेसु पिण्डाय चरन्ति, पत्तेसु पिण्डाय चरन्ति, पथेसु गच्छन्ति एवं करणत्थे च; अजिनम्हि हञ्ञते दीपि, कुञ्जरो दन्तेसु हञ्ञते” एवं निमित्तत्थे।</p>

<p rend="bodytext"></p>
<p rend="bodytext" n="642"><hi rend="paranum">६४२</hi><hi rend="dot">.</hi> <hi rend="bold">सम्पदाने च।</hi></p>
<p rend="bodytext">सम्पदाने च सत्तमी विभत्ति होति – सङ्घे दिन्नं महप्फलं; सङ्घे गोतमि देहि; सङ्घे दिन्ने अहञ्चेव पूजितो भविस्सामि।</p>

<p rend="bodytext"></p>
<p rend="bodytext" n="643"><hi rend="paranum">६४३</hi><hi rend="dot">.</hi> <hi rend="bold">पञ्चमियत्थे च।</hi></p>
<p rend="bodytext">पञ्चमियत्थे च सत्तमी विभत्ति होति – कदलीसु गजे रक्खन्ति।</p>

<p rend="bodytext"></p>
<p rend="bodytext" n="644"><hi rend="paranum">६४४</hi><hi rend="dot">.</hi> <hi rend="bold">काल-भावेसु च।</hi></p>
<p rend="bodytext">कालत्थेसु च भावलक्खणे भावे च लिङ्गम्हा सत्तमी विभत्ति होति। एत्थ च कालो नाम खण-लय-मुहुत्त-पुब्बण्हादिको समयो; तत्थ दसच्छरप्पमाणो कालो खणो नाम, तेन खणेन दसखणो कालो लयो नाम, तेन लयेन दसलयो कालो खणलयो नाम, तेन दसगुणो मुहुत्तो नाम, मुहुत्तेन दसगुणो खणमुहुत्तो नामाति अयं विभागो वेदितब्बो। भावो नाम किरिया, सा धात्वत्थोतिपि वुच्चति, सा चेत्थ किरियन्तरोपलक्खणाव अधिप्पेता। तेसु काले – पुब्बण्हसमये गतो सायण्हसमये आगतो, अकाले वस्सति तस्स काले तस्स न वस्सति, फुस्समासम्हा तीसु मासेसु विसाखमासो, इतो सतसहस्सम्हि कप्पे उप्पज्जि चक्खुमा; भावे – भिक्खूसु भोजियमानेसु गतो भुत्तेसु आगतो, गोसु दुय्हमानासु गतो दुद्धासु आगतो इच्चेवमादि। तत्र भिक्खूसूति भावसत्तमी। कथं भावसत्तमी नाम भवतीति चे – भाववसेन लद्धा सत्तमी भावसत्तमीति अत्थवसेन। एत्थ भावोति किरिया; यस्स हि भावेन भावलक्खणं भवति, तस्मिं सत्तमी भवति; इदं वुत्तं होति – यस्स किरियाय अञ्ञस्स किरियाय लक्खणं सल्लक्खणं जाननं भवति, तस्मिं पठमकिरियावति पुग्गले सत्तमी विभत्ति उपलब्भतीति – तदत्थजोतकं इदं सुत्तं – “अथ खो मारो पापिमा अचिरपक्कन्ते आयस्मन्ते आनन्दे येन भगवा तेनुपसङ्कमी”ति, तत्थ मारस्स भगवन्तं उपसङ्कमनकिरिया आयस्मतो आनन्दस्स भगवतो सन्तिका पक्कमनकिरियाय लक्खीयति, तस्मा तस्मिं पक्कमनकिरियावति आयस्मन्ते आनन्दे सत्तमी विभत्ति भवति। इमस्मिं ठाने येभुय्यवसेन समानाधिकरणभूते भाववाचकपदे विज्जमाने येव समानाधिकरणपदवति पदे भावसत्तमीति वोहारो पवत्तति, गरू पन कत्थचि ठाने समानाधिकरणभूतं भाववाचकपदं अविज्जमानम्पि आहरित्वा समानाधिकरणपदं कत्वा तत्थ भावसत्तमीति वोहरन्ति, तथाहि ते “सति, गम्ममाने, वत्तब्बे”ति च आदीनि यथारहं अज्झाहरन्ति। तत्थ सिया यदि भिक्खूसु भोजियमानेसूति एत्थ भिक्खूसूति अयं भाववसेन लद्धा सत्तमीति भावसत्तमी नाम सिया, भोजियमानेसूति एसा पन कतरा नाम सत्तमी सिया, कतरेन च लक्खणेन साधेतब्बाति? तुल्याधिकरणसत्तमी नाम एसा अनेनेव च लक्खणेन साधेतब्बाति। ननु एसा येव भावे वत्तमाना सत्तमी भावसत्तमीति अन्वत्थवसेन वत्तब्बाति। सच्चं, तथापि भावसत्तमीति वोहारो तादिसेसु पोराणेहि न आरोपितो, इतरत्र पनारोपितोति दट्ठब्बो; यथा पन विज्जाचरणसम्पन्नं बुद्धं वन्दाम गोतमन्ति एत्थ बुद्धन्ति कम्मत्थे दुतियाति अनेन सिद्धं, विज्जाचरणसम्पन्नं गोतमन्ति च अनेनेव, तथा भावसत्तमीविसयेपि वुत्तप्पकारेनेव लक्खणेन समानाधिकरणपदेसु विभत्तुप्पत्ति सिज्झति, एवं सन्तेपि यथा विज्जाचरणसम्पन्नं बुद्धं वन्दाम गोतमन्ति आदीसु द्वे कम्मानि, तीणि कम्मानि, चत्तारि कम्मानीति आदिना बहूनि कम्मानि न इच्छितानि, एकमेव कम्मं इच्छितं, बहूहि पदेहि एकस्सेव अत्थस्स कथितत्ता, एवमेव भिक्खूसु भोजियमानेसु, अचिरपक्कन्ते आयस्मन्ते आनन्देति च आदीसुपि द्वे भावसत्तमियो, तिस्सो भावसत्तमियो, चतस्सो भावसत्तमियोति आदिना बहू भावसत्तमियो न इच्छितब्बा, एका येव भावसत्तमी इच्छनीया, बहूहि पदेहि एकस्सेव अत्थस्स कथितत्ता - एस नयो समानाधिकरणसम्पदानादीसूति निट्ठं एत्थावगन्तब्बं।</p>

<p rend="bodytext"></p>
<p rend="bodytext" n="645"><hi rend="paranum">६४५</hi><hi rend="dot">.</hi> <hi rend="bold">उपाधियोगे अधिक-इस्सरवचने।</hi></p>
<p rend="bodytext">यस्मा उप अधि इच्चेते अधिक-इस्सरवचने वत्तन्ति, तस्मा तेसं उप-अधीनं योगे गम्ममाने अधिकवचने च इस्सरवचने च सत्तमी विभत्ति होति। एत्थ च इस्सरवचनन्ति इदं द्विधा गहितं – इस्सरस्स वचनं उदीरणन्ति इस्सरवचनं, इस्सरवचनं यस्स वत्थुनो तं इस्सरवचनन्ति च, तेन इस्सरपरिदीपकवचने यस्स कस्सचि अयं इस्सरोति वदन्ति, तं दीपकवचने च सत्तमी विभत्ति होति – उप खारियं दोणो, खारिया दोणोधिकोति अत्थो; उप निक्खे कहापणं, निक्खस्स कहापणं अधिकन्ति अत्थो; अधि ब्रह्मदत्ते पञ्चाला, ब्रह्मदत्तिस्सरा पञ्चालाति अत्थो; अधि नच्चे गोतमी, नच्चिस्सरा गोतमीति अत्थो; अधि देवेसु बुद्धो, सम्मुतिदेवादिदेविस्सरो बुद्धोति अत्थो। केचि पन गरू अधिसद्दस्स अधिकत्थतं गहेत्वा “तिविधेहिपि देवेहि सब्बञ्ञुबुद्धो अधिकोति अत्थो”ति अत्थं वदन्ति। एत्थ सिया – अधि ब्रह्मदत्तेति, अधि देवेसूति च इदं किं समासपदं, उदाहु व्यासपदन्ति? व्यासपदन्ति गहेतब्बं; तथा हि यदि समासपदं सिया, “इस्सरभूते ब्रह्मदत्ते पञ्चाला”ति च “इस्सरभूतेसु देवेसु बुद्धो”ति च अनिच्छितत्थापत्ति सिया, तस्मा व्यासवसेन गोसु इस्सरोति एत्थ विय इस्सरा ब्रह्मदत्ते पञ्चाला, इस्सरो देवेसु बुद्धोति अत्थो अवगन्तब्बो, एस नयो अधि नच्चे गोतमीति एत्थापि, उप खारियं दोणोति आदीसु पन अधिको खारिया दोणोति छट्ठियत्थयोजनावसेन अत्थो अवगन्तब्बो।</p>

<p rend="bodytext"></p>
<p rend="bodytext" n="646"><hi rend="paranum">६४६</hi><hi rend="dot">.</hi> <hi rend="bold">उस्सुक्क-मण्डितेसु ततिया च।</hi></p>
<p rend="bodytext">उस्सुक्क-मण्डितत्थेसु ततिया विभत्ति होति सत्तमी च, एत्थ च उस्सुक्कसद्दो सेहत्थवाचको, मण्डितसद्दो पसन्नवाचको – ञाणेन उस्सुक्को, ञाणस्मिं वा उस्सुक्को, ञाणेन पसीदितो, ञाणस्मिं वा पसीदितो सप्पुरिसो। एत्थ पन किञ्चापि उस्सुक्कमण्डितत्थेसु वुत्तप्पकारा विभत्तियो न होन्ति, अञ्ञस्मिं येवत्थे होन्ति, तथापि अञ्ञस्मिं अत्थे तासं उप्पत्ति उस्सुक्कमण्डितत्थहेतु येव होतीति ते अत्थे पधाने कत्वा उस्सुक्कमण्डितेसूति वुत्तन्ति दट्ठब्बं, एस नयो अञ्ञत्रापि ईदिसेसु ठानेसु।</p>

<p rend="bodytext"></p>
<p rend="bodytext" n="647"><hi rend="paranum">६४७</hi><hi rend="dot">.</hi> <hi rend="bold">अक्खातरि उपयोगे पञ्चमी।</hi></p>
<p rend="bodytext">अक्खाताति पटिपादयिता, उपयोगोति सीलादीनि समादियित्वा गय्हमानं नियमपुब्बकं विज्जागहणं –</p>
<p rend="gatha1">उट्ठानञ्च उपट्ठानं, सुस्सूसा पारिचरियं;</p>
<p rend="gatha1">सक्कच्चं सिप्पुग्गहणं, नियमोति पवुच्चति।</p>
<p rend="bodytext">उपयोगे गम्ममाने अक्खातरि पञ्चमी विभत्ति होति, “अत्थे असम्भवतो सद्दे वुत्तविधानं होतीति वचनतो तंवाचकसद्दतो पञ्चमी विभत्ति भवति – उपज्झाया अधीते, उपज्झाया सुणोति, यम्हा धम्मं विजानेय्य। उपयोगेति किं – नाटकस्स सुणोति. मुखमत्तदीपनियं पन एतानि उदाहरणानि “अपादानग्गहणेन चेव दिसायोगग्गहणेन च सिज्झन्ती”ति वुत्तं। सिज्झन्तु वा मा वा, मयं पन लक्खणानं पज्जुन्नगतिकभावविञ्ञापनत्थञ्चेव वोहारभेदेसु नानप्पकारतो सोतूनं कोसल्लजननत्थञ्च वित्थारतो लक्खणानि दस्सेम, तस्मा तत्थ तत्थ पुनरुत्तिदोसो होतीति न वत्तब्बं, सासनत्थाय हि महती उस्सोळ्हि इध कताति।</p>

<p rend="bodytext"></p>
<p rend="bodytext" n="648"><hi rend="paranum">६४८</hi><hi rend="dot">.</hi> <hi rend="bold">यं-तं-किंयोगे कारणतो क्वचि।</hi></p>
<p rend="bodytext">यं तं किं इच्चेतेसं योगे कारणसद्दतो क्वचि पञ्चमी विभत्ति होति – यंकारणा, तंकारणा, किंकारणा मे न करोसि दुक्खं। क्वचीति कस्मा – किंकारणं।</p>

<p rend="bodytext"></p>
<p rend="bodytext" n="649"><hi rend="paranum">६४९</hi><hi rend="dot">.</hi> <hi rend="bold">कारणत्थे हेतु-किं-य-तेहि पठमा।</hi></p>
<p rend="bodytext">कारणत्थे वत्तमानेहि हेतु किं य त इच्चेतेहि क्वचि पठमा विभत्ति होति – न अत्तहेतु अलिकं भणाति; किं कारणं भगवन्तं निन्दाम; किं नु जातिं न रोचेसि; यञ्च पुत्ते न पस्सामि; तं तं गोतम पुच्छामि, एत्थ च तस्मा भगवन्तं पुच्छामीति अत्थक्कमवसेन सामञ्ञतो निद्दिट्ठानम्पि तं-तंसद्दानं यथाक्कमं दूरत्थ-अम्हत्थवाचकता विञ्ञायति। तत्थ केचि “किं कारण”न्ति पदं दुतियावचनन्ति वदन्ति। तं न युत्तं, “न अत्तहेतु अलिकं भणाती”ति पठमाय दस्सनतोति।</p>

<p rend="bodytext"></p>
<p rend="bodytext" n="650"><hi rend="paranum">६५०</hi><hi rend="dot">.</hi> <hi rend="bold">किंस्मा छट्ठी।</hi></p>
<p rend="bodytext">कारणत्थे वत्तमाना किंसद्दतो क्वचि छट्ठी विभत्ति होति – तं किस्स हेतु; किस्स तुम्हे किलमथ। क्वचीति किं – केन कारणेन आगतोसि, कस्मा वदेसि।</p>

<p rend="bodytext"></p>
<p rend="bodytext" n="651"><hi rend="paranum">६५१</hi><hi rend="dot">.</hi> <hi rend="bold">हेतुतो छट्ठिया लोपोति केचि।</hi></p>
<p rend="bodytext">केचि गरू सद्दसत्थे कारणत्थवाचकहेतुसद्दतो छट्ठीविभत्तिं दिस्वा तत्थ तं मतं रोचेन्ता सासनस्मिं कारणत्थे वत्तमाना हेतुसद्दतो छट्ठिया लोपो होतीति इच्छन्ति, “अन्नस्स हेतुस्स वसती”ति तेसं लद्धि, एवं “बुद्धस्स हेतु, तं किस्स हेतू”ति एत्थापि छट्ठिया लोपो, एवञ्च सति साट्ठकथे तेपिटके बुद्धवचने कत्थचि सुत्तप्पदेसे हेतुसद्दतो छट्ठिया अलोपोपि सिया, तादिसो पयोगो न कत्थचिपि दिस्सति; अट्ठकथाचरियेहिपि किस्स हेतूति किस्स हेतुस्साति छट्ठीवसेन पाळिविवरणं वुच्चेय्य, न च तेहि तथा वुच्चित्थ - तस्मा अन्नस्स हेतु वसतीति आदीसु अन्नस्स कारणा वसतीति आदिना अत्थो सम्पटिपादेतब्बो।</p>

<p rend="bodytext"></p>
<p rend="bodytext" n="652"><hi rend="paranum">६५२</hi><hi rend="dot">.</hi> <hi rend="bold">यथातन्ति छट्ठी-पठमानं पाळि।</hi></p>
<p rend="bodytext">पाळिसद्दो पटिपाटिवाचको, कारणत्थे वत्तमानानं छट्ठी-पठमानं पटिपाटि तन्तिअनुरूपं होति – तं किस्स हेतु, तन्ति पदपूरणे निपातपदं, किस्स हेतूति केन कारणेन, कस्माति वा पञ्चमीवसेन विवरणम्पि कातब्बं।</p>

<p rend="bodytext"></p>
<p rend="bodytext" n="653"><hi rend="paranum">६५३</hi><hi rend="dot">.</hi> <hi rend="bold">पठमा-पञ्चमीनं।</hi></p>
<p rend="bodytext">कारणत्थे वत्तमानानं पठमा-पञ्चमीनम्पि पटिपाटि तन्तिअनुरूपं होति – यंकारणा इच्चेवमादि।</p>

<p rend="bodytext"></p>
<p rend="bodytext" n="654"><hi rend="paranum">६५४</hi><hi rend="dot">.</hi> <hi rend="bold">तब्बिपरीतानञ्च।</hi></p>
<p rend="bodytext">तासं पठमा-पञ्चमीनं विपरीतवसेन ठितानं कारणत्थे वत्तमानानं पटिपाटि तन्तिअनुरूपं होति – “सो ततोनिदानं मरणं वा निगच्छेय्य मरणमत्तं वा दुक्खं” इच्चेवमादि।</p>

<p rend="bodytext"></p>
<p rend="bodytext" n="655"><hi rend="paranum">६५५</hi><hi rend="dot">.</hi> <hi rend="bold">यंकारण इच्चादि निपातसमुदायोति वा।</hi></p>
<p rend="bodytext">पाळिनयानं दुज्जानत्ता अपरेन नयेन यंकारणा इच्चादिपदं निपातसमुदायोति सल्लक्खेतब्बं, तस्मा न तत्थ पठमाति वा पञ्चमीति वा छट्ठीति वा विभत्तिविचारणा कातब्बा – यंकारणा, किंकारणा, किस्स हेतु, ततोनिदानं इच्चेवमादि।</p>

<p rend="bodytext"></p>
<p rend="bodytext" n="656"><hi rend="paranum">६५६</hi><hi rend="dot">.</hi> <hi rend="bold">येभुय्येन इच्च आदयो विभत्यन्तपतिरूपका।</hi></p>
<p rend="bodytext">येभुय्येन इच्च एवमादयो सद्दा विभत्यन्तपतिरूपका निपाताव्ययाति वेदितब्बा – येभुय्येन सत्ता अपायेसु निब्बत्तन्ति; अन्तरेन यमकसालानं; अन्तरेन परोपदेसा, सामं येव सच्चानि अभिसम्बुज्झि इच्चेवमादि।</p>

<p rend="bodytext"></p>
<p rend="bodytext" n="657"><hi rend="paranum">६५७</hi><hi rend="dot">.</hi> <hi rend="bold">सह-सद्धिंयोगे ततियत्थे क्वचि पञ्चमी।</hi></p>
<p rend="bodytext">परिनिब्बुते भगवति सह परिनिब्बाना ब्रह्मा सहंपति गाथाय अज्झभासि; सह वचना च पन भगवतो सुप्पवासा कोलियधीता ... अरोगा अरोगं पुत्तं विजायि; सद्धिं सावकसङ्घतो इधेव परिनिब्बिस्सं, एत्थ च तोपच्चयो पगेव पटिलद्धविभत्तिसञ्ञत्ता सञ्ञावसेन पञ्चमी विभत्तीति वुत्तो। तत्थ सह परिनिब्बानाति परिनिब्बानेन सहेव, सह वचनाति वचनेन सहेवाति अत्थो, ईदिसेसु हि ठानेसु विवच्छेदफलत्ता एवसद्दो अवुत्तोपि अज्झाहरित्वाव योजेतब्बो। क्वचीति किं – महता भिक्खुसङ्घेन सद्धिं, सह पुत्तेहि सम्मति।</p>

<p rend="bodytext"></p>
<p rend="bodytext" n="658"><hi rend="paranum">६५८</hi><hi rend="dot">.</hi> <hi rend="bold">सहयोगे ततियत्थे सत्तमी।</hi></p>
<p rend="bodytext">सह सच्चे कते मय्हं, मम सच्चकिरियाय सहेवाति अत्थो, एत्थ हि करणं कतं किरिया, “भिक्खुस्स कालङ्कते सङ्घो पत्तचीवरस्स सामी”ति एत्थ विय।</p>

<p rend="bodytext"></p>
<p rend="bodytext" n="659"><hi rend="paranum">६५९</hi><hi rend="dot">.</hi> <hi rend="bold">पठमत्थे ततिया-सत्तमियो।</hi></p>
<p rend="bodytext">मणिना मे अत्थो; इदम्पिस्स होति सीलस्मिं।</p>

<p rend="bodytext"></p>
<p rend="bodytext" n="660"><hi rend="paranum">६६०</hi><hi rend="dot">.</hi> <hi rend="bold">ततियत्थे पठमा।</hi></p>
<p rend="bodytext">अज्झासयं आदिब्रह्मचरियं; अनागारेहि चूभयं, एत्थ च उभयन्ति उभयेहि, विभत्तिवचनविपल्लासोयं, तथा हि थेरगाथासु “अप्पिच्छो चेव सन्तुट्ठो”ति उपसेनत्थेरगाथायं करणेति इदं पच्चत्तवचनन्ति वुत्तं।</p>

<p rend="bodytext"></p>
<p rend="bodytext" n="661"><hi rend="paranum">६६१</hi><hi rend="dot">.</hi> <hi rend="bold">ततियत्थे सत्तमी।</hi></p>
<p rend="bodytext">मणिम्हि पस्स निम्मितं, मणिना निम्मितन्ति अत्थो; खीयेथ कप्पो चिरदीघमन्तरे, चिरदीघस्स अद्धुनो अच्चयेनाति अत्थो।</p>

<p rend="bodytext"></p>
<p rend="bodytext" n="662"><hi rend="paranum">६६२</hi><hi rend="dot">.</hi> <hi rend="bold">समये करणोपयोग-भुम्मवचनानि पिटकक्कमेन।</hi></p>
<p rend="bodytext">विनयपिटकादीनं तिण्णं पिटकानं कमेन समये करणवचनं उपयोगवचनं भुम्मवचनञ्च होति – तेन समयेन बुद्धो भगवा वेरञ्जायं विहरति नळेरुपुचिमन्दमूले इदं विनये करणवचनं, एकं समयं भगवा अन्तरा च राजगहं अन्तरा च नाळन्दं अद्धानमग्गप्पटिपन्नो होति इदं सुत्ते उपयोगवचनं, यस्मिं समये कामावचरं कुसलं चित्तं उप्पन्नं होति इदं अभिधम्मे भुम्मवचनं।</p>
<p rend="bodytext">एत्थाह – कस्मा तीसु पिटकेसु समयस्स करणवचनादिवसेन विसदिसनिद्देसो कतोति। पकासेतब्बस्स तस्स तस्स अत्थविसेसस्स सम्भवतो, कथं – विनये ताव हेतुअत्थो च करणत्थो च सम्भवति, यो हि सो सिक्खापदपञ्ञत्तिसमयो सारिपुत्तादीहिपि दुब्बिञ्ञेय्यो, तेन समयेन हेतुभूतेन करणभूतेन च सिक्खापदानि पञ्ञापयन्तो सिक्खापदपञ्ञत्तिहेतुञ्च अपेक्खमानो भगवा तत्थ तत्थ विहासि, तस्मा तदत्थजोतनत्थं विनये करणवचनेन निद्देसो कतो, सुत्तन्ते च अच्चन्तसंयोगत्थो सम्भवति, यञ्हि समयं भगवा ब्रह्मजालादीनि सुत्तन्तानि देसेसि, अच्चन्तं एव तं समयं करुणाविहारेन विहासि, तस्मा तदत्थजोतनत्थं तत्थ उपयोगनिद्देसो कतो। अभिधम्मे पन अधिकरणत्थो भावेनभावलक्खणत्थो च सम्भवति, अधिकरणञ्हि कालत्थो च समूहत्थो च समयो तत्थ वुत्तानं फस्सादिधम्मानं, खण-समवाय-हेतुसङ्खातस्स च समयस्स भावेन तेसं भावो लक्खीयति, तस्मा तदत्थजोतनत्थं तत्थ भुम्मवचनेन निद्देसो कतोति वेदितब्बो। होति चेत्थ -</p>
<p rend="gatha1">“तं तं अत्थं अपेक्खित्वा, समयो विनयादिसु;</p>
<p rend="gatha1">करणेनुपयोगेन, भुम्मेन च पकासितो”ति।</p>
<p rend="bodytext">पोराणा पन वण्णयन्ति – तं समयन्ति वा तस्मिं समयेति वा तेन समयेनाति वा अभिलापमत्तभेदो एस, सब्बत्थ भुम्ममेव अत्थोति, तस्मा तेसं लद्धिया तेन समयेनाति वुत्तेपि तस्मिं समयेति अत्थो, एकं समयन्ति वुत्तेपि एकस्मिं समयेति अत्थो वेदितब्बो।</p>

<p rend="bodytext"></p>
<p rend="bodytext">एत्थ ठत्वा करणभेदं वदाम – यथा हि लोभादयो अलोभादयो च हेतुहेतू नाम भवन्ति, ततो अञ्ञे पच्चयभूता धम्मा पच्चयहेतू नाम भवन्ति, एवमेतं करणे पवत्तं करणवचनं ‘करणकरणं’ नाम होति, कत्तादीसु पवत्तञ्च कत्तुकरणं, हेतुकरणन्ति आदिकं नामं इमस्मिं पकरणे लब्भतीति वेदितब्बं। एवं ञत्वा पुन उदाहरणेन सद्धिं तं नामं वेदितब्बं – “चक्खुना रूपं पस्सति” इदं करणकरणं, “स्वाक्खातो भगवता धम्मो” इदं कत्तुकरणं, “सारिपुत्तोति नामेन विस्सुतो” इदं विसेसनकरणं, “अन्नेन वसति” इदं हेतुकरणं, “भिन्नेन सीसेन आगतो” इदं इत्थम्भूतकरणं, “भुञ्ज पुत्तेहि खत्तिय” इदं सहत्थकरणं, “मणिना मे अत्थो” इदं पच्चत्तकरणं, “संविभजेथ नो रज्जेन” इदं कम्मकरणं, “सुमुत्ता मयं तेन महासमणेन” इदं निस्सक्ककरणं, “तेन खो पन समयेन” इदं भुम्मकरणं, “पकतिया अभिरूपो, येभुय्येन चम्पेय्यका ब्राह्मणगहपतिका” इच्चेवमादि तदञ्ञकरणं; एवं एकादसविधं करणं भवति। तं पन तदञ्ञकरणं भेदितं अनेकविधं होति – निपातयोगकरणं पटिक्खेपकरणं कुच्छितङ्गकरणं किरियापवग्गकरणं कालद्धानकरणं मण्डितुस्सुक्ककरणं सहादियोगकरणं पुब्ब-सदिस-सं-ऊन-कलह-निपुण-मिस्सक-सखिलादियोगकरणं अयोगकरणन्ति एवं अनेकविधं तदञ्ञकरणं होतीति दट्ठब्बं।</p>

<p rend="bodytext"></p>
<p rend="bodytext" n="663"><hi rend="paranum">६६३</hi><hi rend="dot">.</hi> <hi rend="bold">सङ्खा-लिङ्गत्थाविकरणत्थं उप्पत्ति विभत्तीनं।</hi></p>
<p rend="bodytext">सङ्खा-विकरणत्थं लिङ्गत्थाविकरणत्थञ्च विभत्तीनं उप्पत्ति होति – पुरिसो तिट्ठति, पुरिसा तिट्ठन्ति, एकं, द्वे, तीणि।</p>
<p rend="bodytext" n="664"><hi rend="paranum">६६४</hi><hi rend="dot">.</hi> <hi rend="bold">एकम्हि एकवचनं।</hi></p>
<p rend="bodytext">एकम्हि अत्थे वत्तब्बे एकवचनं होति – इत्थी, पुरिसो, चित्तं।</p>

<p rend="bodytext"></p>
<p rend="bodytext" n="665"><hi rend="paranum">६६५</hi><hi rend="dot">.</hi> <hi rend="bold">एकम्हि विय बहुम्हि पि।</hi></p>
<p rend="bodytext">एकस्मिं अत्थे विय बहुम्हिपि अत्थे वत्तब्बे एकवचनं होति – सा सेना महती आसि; बहुज्जनो पसन्नोसि, महाजनो, भिक्खुसङ्घो, मच्छघटा इच्चेवमादि।</p>

<p rend="bodytext"></p>
<p rend="bodytext" n="666"><hi rend="paranum">६६६</hi><hi rend="dot">.</hi> <hi rend="bold">बहुम्हि बहुवचनं।</hi></p>
<p rend="bodytext">बहुम्हि अत्थे वत्तब्बे बहुवचनं होति – इत्थियो, पुरिसा, चित्तानि।</p>

<p rend="bodytext"></p>
<p rend="bodytext" n="667"><hi rend="paranum">६६७</hi><hi rend="dot">.</hi> <hi rend="bold">बहुम्हि विय एकम्हि पि।</hi></p>
<p rend="bodytext">बहुम्हि अत्थे विय एकम्हि पि अत्थे बहुवचनं होति – अप्पच्चया धम्मा इच्चेवमादि।</p>

<p rend="bodytext"></p>
<p rend="bodytext" n="668"><hi rend="paranum">६६८</hi><hi rend="dot">.</hi> <hi rend="bold">समुदाय-जाति-निस्सय-एकत्तलक्खणेसु एकवचनं।</hi></p>
<p rend="bodytext">समुदाये जातियं निस्सयवसेनोपचारितनिस्सिते एकत्तलक्खणे च एकवचनं होति; समुदाये ताव – देवसङ्घो, सब्बो जनो इच्चेवमादि, जातियं – सञ्चिच्च पाणो जीविता न वोरोपेतब्बो, सस्सो सम्पन्नो इच्चेवमादि, निस्सयवसेनोपचारितनिस्सिते – सावत्थि सद्धा अहोसि पसन्ना, अयं भन्ते नाळन्दा इद्धा चेव फीता च बहुजना आकिण्णमनुस्सा भगवति अभिप्पसन्ना इच्चेवमादि, सावत्थिवासिनो सद्धा पसन्ना अहेसुन्ति आदिना अत्थो योजेतब्बो; एकत्तलक्खणे – कुसलाकुसलं, समथविपस्सनं, तिलक्खणं, चुतूपपातो, आगतिगति इच्चेवमादि।</p>

<p rend="bodytext"></p>
<p rend="bodytext" n="669"><hi rend="paranum">६६९</hi><hi rend="dot">.</hi> <hi rend="bold">बहुम्हि समुदायेबहुवचनं।</hi></p>
<p rend="bodytext">बहूसु समुदायेसु बहुवचनं होति – पूजिता ञातिसङ्घेहि, देवकाया समागता; सट्ठेते देवनिकाया इच्चेवमादि।</p>

<p rend="bodytext"></p>
<p rend="bodytext" n="670"><hi rend="paranum">६७०</hi><hi rend="dot">.</hi> <hi rend="bold">क्वचि जाति-अत्त-गरुसु च।</hi></p>
<p rend="bodytext">जाति-अत्त-गरुसु च क्वचि बहुवचनं होति – समिद्धा यवा, समिद्धो यवो, सम्पन्ना वीहयो, सम्पन्नो वीहि; अम्हाकं पकति, मम पकति; अब्भागतानासनकं अदासिं, अहं अत्तनो सन्तिकं आगतस्स भिक्खुनो आसनं अदासिन्ति अत्थो।</p>

<p rend="bodytext"></p>
<p rend="bodytext" n="671"><hi rend="paranum">६७१</hi><hi rend="dot">.</hi> <hi rend="bold">अपरिच्छेद-मातिकानुसन्धिनय-पुच्छानुसन्धिनय-पुच्छासभाग-पुथुचित्तसमायोग-पुथुआरम्मण-तन्निवास-तंपुत्त-एकाभिधान-तन्निस्सितापेक्ख-आरम्मणकिच्चभेदेसु च।</hi></p>
<p rend="bodytext">अपरिच्छेदे, मातिकानुसन्धिनये, पुच्छानुसन्धिनये, पुच्छासभागे, पुथुचित्तसमायोगे पुथुआरम्मणे, तन्निवासे, तंपुत्ते, एकाभिधाने, तन्निस्सितापेक्खे, आरम्मणभेदे, किच्चभेदे च बहुवचनं होति; अपरिच्छेदे ताव – अप्पच्चया धम्मा, असङ्खता धम्मा अनिरूपितसङ्खावसेन बहुवचनं वा एतं; मातिकानुसन्धिनये – कतमे धम्मा अप्पच्चया इच्चेवमादि; पुच्छानुसन्धिनये – इमे धम्मा अप्पच्चया इच्चेवमादि; पुच्छासभागे – कतमे धम्मा नो परामासा – ते धम्मे ठपेत्वा अवसेसा कुसलाकुसलाब्याकता धम्मा इच्चेवमादि; पुथुचित्तसमायोगे पुथुआरम्मणे – अत्थि भिक्खेव अञ्ञेव धम्मा गम्भीरा दुद्दसा इच्चेवमादि; तन्निवासे – सक्केसु विहरति इच्चेवमादि; तंपुत्ते – सन्ति पुत्ता विदेहानं इच्चेवमादि; एकाभिधाने – गच्छथ तुम्हे सारिपुत्ता; एथ व्यग्घ निवत्तव्हो इच्चेवमादि; तन्निस्सितापेक्खे – मञ्चा उक्कुट्ठिं करोन्ति इच्चेवमादि; आरम्मणभेदे – चत्तारो सतिपट्ठाना, किच्चभेदे – चत्तारो सम्मप्पधानाति।</p>

<p rend="bodytext"></p>
<p rend="bodytext" n="672"><hi rend="paranum">६७२</hi><hi rend="dot">.</hi> <hi rend="bold">लिङ्ग-विभत्ति-वचन-काल-पुरिस-अक्खरानं विपल्लासो।</hi></p>
<p rend="bodytext">इमस्मिं पावचने कत्थचि लिङ्गविपल्लासो विभत्तिविपल्लासो वचनविपल्लासो कालविपल्लासो पुरिसविपल्लासो अक्खरविपल्लासोति छब्बिधो विपल्लासो भवति। तत्थ लिङ्गविपल्लासो ताव – सिविपुत्तानि चाव्हय; एवं धम्मानि सुत्वान, विप्पसीदन्ति पण्डिता इच्चेवमादि। विभत्तिविपल्लासो अनेकेहि लक्खणेहि विभावितोव, एवं सन्तेपि सम्मुय्हितब्बट्ठाने सोतूनं असम्मोहत्थं पुन विसेसतो विभत्तिविपल्लासं कथयाम, सेय्यथिदं – “अयं पुरिसो मम अत्थकामो, यो मं गहेत्वान दकाय नेति”; “अप्पो सग्गाय गच्छति” अयं दुतियत्थे चतुत्थी, दकं नेति, सग्गं गच्छतीति अत्थो सम्पटिपादेतब्बो; “असक्कता चस्म धनञ्जयाया”ति, अयं ततियत्थे चतुत्थी, धनञ्जयेनाति अत्थो; “पुञ्ञाय सुगतिं यन्ति, चागाय विपुलं धनं” अयम्पि ततियत्थे चतुत्थी, पुञ्ञेन चागेनाति अत्थो, सो च खो पुञ्ञेन हेतुभूतेन, चागेन हेतुभूतेनाति हेतुत्थवसेनेव वेदितब्बो, तत्थ च पुञ्ञायाति इदं नपुंसकरूपं, न इत्थिलिङ्गरूपं, चागायाति इदं पन पुल्लिङ्गरूपं। गरू पन “पुञ्ञाय चागाया”ति इदं पदद्वयं इत्थिलिङ्गआपच्चयन्तं पञ्चमियन्तञ्च इच्छन्ति, एवञ्हि सति “दकाय नेति, अप्पो सग्गाय गच्छति, असक्कता चस्म धनञ्जयाया”ति एत्थापि दकाय सग्गाय धनञ्जयायाति पदत्तयम्पि इत्थिलिङ्गं आपच्चयन्तं सिया। न हेतं इत्थिलिङ्गं, न च आपच्चयन्तं सिया, अथ खो यथाक्कमं नपुंसकलिङ्गं पुल्लिङ्गं चतुत्थेकवचनस्स आयादेसेन सम्भूतरूपं सोतूनं अतिविम्हापनकरं सद्दसत्थेहि असाधारणं सासने अच्छरियब्भुतरूपं, तथा हि सद्दसत्थनयनिस्सितं “नमो बुद्दाया”ति चतुत्थीरूपं सासनं पत्वा “नमो बुद्धस्सा”ति रूपमेव भवति, अट्ठकथाचरियापि पाळिअनुरूपं एतादिसं रूपमेव सद्दरचनाविसये ठपेन्ति, नमो बुद्दायाति रूपसदिसं पन रूपं सासनस्मिं तदत्थतुमत्थ-विभत्तिविपल्लासे येव दिस्सति, न दान-नमोयोगादीसूति अयं अत्थो हेट्ठा वित्थारतो विभावितोव; “विरमथायस्मन्तो मम वचनाय” अयं पञ्चमियत्थे चतुत्थी, मम वचनतोति अत्थो; भिय्योसो मत्तायाति एत्थ पन मत्तसद्दो नपुंसकलिङ्गोव विभत्तिविपल्लासवसेन चतुत्थेकवचनस्स आयादेसवसेन च पञ्चमियत्थे चतुत्थी - यदि मत्तासुखपरिच्चागाति एत्थ विय इत्थिलिङ्गो, तदा पञ्चमियत्थे येव पञ्चमीति विभत्तिविपरिणामकिच्चं नत्थि, मत्तायाति एतस्स पञ्चमियत्थता “तिणा भिय्यो न मञ्ञती”ति एत्थ विय भिय्यसद्दयोगतो पाकटाव, भिय्योसो मत्ताय, मत्ततो भिय्योति अत्थो, इति पञ्चमियत्थं ञत्वा ततियत्थवसेन अत्थो सम्पटिपादेतब्बो – अतिरेकप्पमाणेनाति; “महतो गणाय भत्ता मे” अयं छट्ठियत्थे चतुत्थी, गणस्स भत्ताति अत्थो; “को नु खो भन्ते हेतु को पच्चयो भगवतो सितस्स पातुकम्माया”ति अयं सत्तमियत्थे चतुत्थी, सितस्स पातुकरणेति अत्थो, छट्ठियत्थे वा चतुत्थी, सितपातुकम्मस्स को हेतु को पच्चयोति अत्थो; “सा नून कपणा अम्मा चिररत्ताय रुच्चति” अयं अच्चन्तसंयोगदुतियत्थे चतुत्थी, चिररत्तं चिरकालन्ति हि अत्थो - इति पुन-नपुंसकलिङ्गवसेन चतुत्थेकवचनस्स आयादेससहितो विभत्तिविपल्लासो विसेसतो दट्ठब्बो, “मा इतिकिराय; सममेस्सन्ति चिराय सुब्बता; चिरस्सं वत पस्सामी”ति आदीसु पन किरायाति आदीनि विभत्यन्तपतिरूपकानि अव्ययपदानीति वेदितब्बानि, न हेतेसु विभत्तिविपल्लासनयो चिन्तेतब्बो, किर-चिरसद्दानं अव्यत्तलिङ्गत्ता। वचनविपल्लासो यथा – “नगा नगग्गेसु सुसंविरूळ्हा उदग्गमेघेन नवेन सित्ता; विवेककामस्स अरञ्ञसञ्ञिनो, जनेति भिय्यो उसभस्स कल्यतं” जनेतीति जनेन्ति, अयमेव वा पाठो। एत्थेके वदेय्युं – यदि जनेन्तीति बहुवचनपाठन्तरं दिस्सति, तदेव पमाणं कत्वा जनेन्ति भिय्यो उसभस्स कल्यतन्ति अट्ठकथाचरियेहि वत्तब्ब"न्ति, सच्चं, एवं सन्तेपि जनेतीति एकवचनपाठन्तरस्सपि दस्सनतो दुज्जानत्ता च पाळिनयस्स सद्धम्मे गारववसेन इदं अयुत्तन्ति अवत्वा जनेन्तीति वचनविपल्लासनयो अट्ठकथाचरियेहि दस्सितो; “नज्जो च अनुपरियाति, नानापुप्फदुमायुता” अयम्पि वचनविपल्लासो, तत्थ नज्जोति एका नदी। कालविपल्लासो – “छब्बस्सानि नाम मुग्गयूस-कुलत्थयूस-कलाययूस-हरेणुयूसादीनं पसटपसटमत्तेन यापेस्सति” इच्चेवमादि, तत्थ यापेस्सति नामाति नामसद्दं आनेत्वा सम्बन्धो, नामसद्दयोगेन हि अनागतस्स विय पयोगो, यापेति इच्चेवत्थो। पुरिसविपल्लासो – “पुत्तं लभेथ वरदं” इच्चादि, तत्थ लभेथाति लभेय्यं। अपरो नयो – “मा त्वं भायि महाराज” इच्चादि विभत्ति-पुरिसविपल्लासो, मा भायस्सूति हि अत्थो।</p>

<p rend="bodytext"></p>
<p rend="bodytext">अक्खरविपल्लासो पाळियं गाथासुयेव लब्भति, न चुण्णियपदेसु, सो च खो इत्थिलिङ्गे इवण्णविसयेयेव, अट्ठकथासु पन कत्थचि चुण्णियपदेसुपि लब्भति, अत्रायं पाळि – “यथा बलाकयोनिम्हि न विज्जति पुमो सदा”ति च “कुसावतिम्हि नगरे, यदा आसिं महीपती”ति च, तत्थ बलाकयोनिम्हीति बलाकयोनियं, कुसावतिम्हीति कुसावतियं, म्हिकारो हि पुं-नपुंसकलिङ्गेस्वेव दिस्सति चुण्णियपदेसु च गाथासु च तथा यंकारो इत्थिलिङ्गे येव - यथा बलाकयोनिम्हीति आदीसु अयं म्हिकारो इत्थिलिङ्गे दिस्सति, किंनु खो कारणन्ति चिन्तायं – चुण्णियपदपाळीसु अदस्सनतो अक्खरविपल्लासे म्हिकारो वत्ततीति अयमत्थो विञ्ञायति सासनयुत्तिवसेन, अट्ठकथासु पन द्विधा सन्धिम्हि वत्ततीति गाथं वत्वा चुण्णियपदट्ठानेपि सन्धिम्हीति म्हिकारपाठो दिस्सति, अत्रिमानि लक्खणानि –</p>

<p rend="bodytext"></p>
<p rend="bodytext" n="673"><hi rend="paranum">६७३</hi><hi rend="dot">.</hi> <hi rend="bold">गाथासु इत्थियं म्हिकारो।</hi></p>
<p rend="bodytext">पाळियञ्चेव अट्ठकथासु च गाथाविसये इत्थिलिङ्गट्ठाने म्हिकारो दिस्सति – कुसावतिम्हि नगरे, द्वेधा सन्धिम्हि वत्तति।</p>

<p rend="bodytext"></p>
<p rend="bodytext" n="674"><hi rend="paranum">६७४</hi><hi rend="dot">.</hi> <hi rend="bold">क्वचि अट्ठकथासु चुण्णियपदे।</hi></p>
<p rend="bodytext">अट्ठकथासु क्वचि चुण्णियपदे इत्थिलिङ्गट्ठाने म्हिकारो दिस्सति – सन्धिम्हि (पटिसन्धिम्हि)। क्वचीति किं – सन्धियं, पटिसन्धियं, सुगतियं, दुग्गतियं।</p>

<p rend="bodytext"></p>
<p rend="gatha1">इति वुत्तं ससम्बन्धं, सविभत्तादिनिच्छयं</p>
<p rend="gatha1">कारकं एत्थ युञ्जन्तु, कारका परियत्तिया।</p>
<p rend="gatha1">युञ्जति यो इध ञाणी,</p>
<p rend="gatha1">कुसलो सद्देसु भवति सत्थेसु</p>
<p rend="gatha1">पावचनम्हि तदुभये,</p>
<p rend="gatha1">कुसलाकुसलाव सनन्तना॥</p>

<p rend="bodytext"></p>

<p rend="bodytext"></p>
<p rend="bodytext">इति नवङ्गे साट्ठकथे पिटकत्तये व्यप्पथगतीसु विञ्ञूनं कोसल्लत्थाय कते सद्दनीतिप्पकरणे कारकविभागो नाम बावीसतिमो परिच्छेदो।</p>

<p rend="bodytext"></p>

</body>
</text>
</TEI.2>
